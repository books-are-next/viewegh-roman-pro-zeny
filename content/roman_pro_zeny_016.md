---
title: KAPITOLA X
contentType: prose
---

_Vilný dentista Mrázek – Máma se bude vdávat! – Dvorní komik Žemla_

## 1/

  

„Je to taková hustší lepkavá tekutina,“ směje se Mrázek, když mi vkládá do úst stříbrnou podkovu plnou otiskovací hmoty. „Nechutná to nijak zvlášť nepříjemně, ale radši to nepolykejte…“

Zamrká na sestru, která znechuceně zdvihne oči ke stropu a potom mi věnuje účastný, solidární pohled. Mrázek to vidí, ale k mému překvapení si z toho nic nedělá.

„Skousnout!“ volá, prsty hluboko v mé puse. „A držet!“

Přebytečná hmota mi přetéká na jazyk, takže se málem pozvracím. Mrázek mi jej rychle otírá dřevěnou špachtlí.

„Zhluboka dýchat,“ poroučí vesele. „Pro krásu se musí trpět…“

V příštím okamžiku mi v kabelce zazvoní mobil – podle tónu ihned poznám, že je to máma. Zakoulím divoce očima a naznačuji sestře, aby telefon vzala.

„Je vám dobře?“ zeptá se Mrázek.

Sestra naštěstí pochopí. Vytáhne mobil z kabelky, ale Mrázek jí přístroj vytrhne z ruky. Slyším matčin hlas, ale nemohu jí odpovědět, protože z úst mi trčí velké kovové držadlo. Cítím naprostou bezmoc.

„Tady doktor Mrázek,“ oznamuje zubař rozverně mámě. „Slečna teď nemůže mluvit, neboť má plnou pusu mýho nářadí!“

Načež předá mobil nazpět sestře a hystericky se rozhýká.

Sestra ho pozoruje s kamenným výrazem.

Hmota v mých ústech pomalu tuhne.

## 2/

  

„Co to bylo za idiota?“ chce vědět máma, když mi o půl hodiny později znovu zavolá.

„Zubař,“ usmívám se. „**Českej** zubař…“

Jsem moc ráda, že ji konečně slyším.

„Co je novýho?“ ptá se.

„Co je novýho?“ říkám a marně se snažím potlačit nadšení. „**Napsal mi!** Pozval mě dneska na večeři!“

„Ten z tý reklamky? Ten **čtyřicátník**?“ žasne máma.

Ihned trochu ochladnu. Proč pořád všichni tolik zdůrazňují věk? Copak na věku záleží?

„Ano, ten **čtyřicátník**,“ zopakuju po ní odměřeně. „Ten čtyřicátník, co by **klidně moh bejt mým tátou**…“

„Proč se hned čertíš?“ říká máma. „Neřekla jsem ještě ani slovo…“

„No právě… Tak co kdybys třeba řekla **No tak to je skvělý! Držím ti palce…?**“

„No tak to je skvělý!“ říká máma. „Držím ti palce!“

„Díky.“

„Dneska s ním ale ještě nespi.“

„Rozkaz.“

„Zejtra už můžeš.“

Překvapeně se zahihňám, ale chápu ji: i **čtyřicátník** je lepší než Rickie Kabíček.

„No teda mami…,“ řeknu naoko pohoršeně.

„Lichoť mu – ale nepřeháněj to.“

„Dobře, dobře. Co je **u tebe** novýho, mami?“

„Celkem nic. Akorát –“

Najednou to zní tajuplně.

„Akorát co?“ říkám zvědavě.

„Akorát se možná budu **vdávat**!“ vybuchuje máma radostně.

Než začnu předstírat, že její radost sdílím, na chvíli se odmlčím. Takže i máma… U ní bych to teda nečekala. Tohle vážně nikdy nepochopím: ženská může být sebeemancipovanější – a stejně se nakonec vždycky úplně podělá už z pouhého slova **svatba**.

(Asi nám, milé sestry, opravdu není pomoci.)

„Kdy přiletíš, mami?“ tážu se co možná věcně.

„Jak se dostanu do letadla. Zejtra odpoledne, nebo pozejtří.“

„To je dobře,“ říkám. „Žemla už se tě nemůže dočkat…“

## 3/

  

Žemla je náš **blbec k večeři**. Žemlovi bydlí v sousedním bytě, takže když se chceme s mámou trochu rozptýlit, stačí v koupelně otevřít poklop do stoupačky a máme na celý večer o zábavu postaráno.

Dialogy Žemlových probíhají obvykle nějak takto:

_Žemlová: Můžeš mi říct, kam jako teď večer jdeš?_

_Žemla: Co je ti do toho?_

_Žemlová: No budeš se divit, ale hodně je mi do toho. Snad se jako tvoje manželka můžu zeptat, kam jdeš?_

_Žemla: Nepruď!_

_Žemlová: Ty nepruď! Ptám se tě, kam hergot jdeš, tak mi laskavě slušně vodpověz._

_Žemla: Pro cigára asi, ne? Kam bych teď večer asi šel?_

_Žemlová: Už zas pro cigára? Dyk sis je pokud vim kupoval včera. Tos už je jako vyhulil, jo? A to chceš jako namluvit komu? Jako mně, jo?_

A podobně.

Z mámy je Žemla úplně auf – obzvlášť od té doby, co táta umřel. Máma i já máme totiž trochu sklon ke tloušťce a po tátově smrti jsme obě báječně zhubly. Máma dodneška tvrdí, že jediná skutečně úspěšná dieta je úmrtí v rodině. Zní to jako vtip, ale funguje to: když se máma zhruba po roce trochu otřepala, došla si k holiči a namalovala se, vypadala jako ty krásné štíhlé vdovy z amerických westernů… Žemla se do ní okamžitě zamiloval – a Žemlová ji začala nenávidět.

Znáte to.

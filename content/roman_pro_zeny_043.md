---
title: EPILOG
contentType: prose
---

  

(Ano, já vím, milé dámy… Já taky miluju šťastné konce…)

Počátkem loňského prosince, šest měsíců po Oliverově posledním dopisu, se na stole v našem obýváku objeví zelený adventní věnec se čtyřmi červenými svíčkami.

„Co to je?!“ žasnu.

„To je adventní věnec, honey,“ odpoví máma. Pohlédne na Olivera a ušklíbne se: „Symbol naší rodinný soudržnosti…“

Snaží se, aby to znělo cynicky, ale mě neoklame.

Nechápavě vrtím hlavou.

„My přece Vánoce neslavíme,“ namítám.

„Vadí ti to?“

„Ale ne,“ říkám.

Sednu si Oliverovi na klín a zamyšleně si věnec prohlížím. Oliver mě opatrně obejme a volnou rukou mi hladí obrovské břicho.

Máma se posadí naproti nám.

„Letos to bude deset let,“ promluví po chvíli. „Možná je čas to změnit.“

„Proč?“

„Stárnu, miláčku, to je to celý. V důsledku klimakterickejch změn začínám bejt nesnesitelně sentimentální. Nevěřili byste, co všechno mě občas napadá…“

Podezíravě si ji změřím.

„Například co?“ ptám se.

Máma zrozpačití, odkašle si a nadechne se.

„Napadlo mě, že bych k nám na Štědrej den pozvala pana Žemlu.“

„Pana Žemlu?!“ vyhrkneme s Oliverem prakticky současně.

A potom ji oba obejmeme.

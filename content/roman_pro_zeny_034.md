---
title: KAPITOLA XXVIII
contentType: prose
---

_Mlčení pod palmami – Muž ve značkových slunečních brýlích – Přirozená úskalí partnerského vztahu – Žárlit je třeba začít včas!_

## 1/

  

Když už je někdo hodně opálený, měl by se alespoň usmívat. Za­chmu­řený **bledý** obličej může snad vypadat důstojně, ale zakaboněný **opálený** obličej vyhlíží podle mě většinou směšně.

Po sedmi horkých slunečných dnech na Korčule jsme s Oliverem oba opálení do tmava – ale ani jeden z nás se neusmívá. Nakvašeně sedíme ve stínu palem v malém parčíku na nábřeží městečka Hvar (na stejnojmenném ostrově) a nejspíš vypadáme směšně. Mám žízeň, ale nemám sílu jít shánět něco k pití. Mlčky čekáme na trajekt, který nás má odvézt zpátky na Korčulu; trajekt má už hodinu zpoždění, což všechno ještě zhoršuje.

Před dvěma dny jsem řekla Oliverovi, že je nesnesitelně náladový, že se za jeho oblečení často stydím a že mu strašlivě smrdí nohy (není divu: už od jara chodí **naboso** v jedněch a týchž sandálech, a když si je sundá, nedá se s ním v jedné místnosti vydržet). Zároveň jsem ho poprosila, zda by se kvůli mně nevzdal svého zvyku tancovat v opilosti polonahý před zrcadlem, neboť to vážně vypadá trapně.

Oliver překvapeně zdvihl obočí. Poté pravil, že vděčně využívá vzácné chvíle, kdy jsme k sobě opravdu upřímní, neboť by mi už dlouho rád řekl, že u mě začíná pozorovat sílící snobské sklony. Trocha snobství mu nevadí, ale čeho je moc, toho je příliš. Kromě toho jsem prý během zimy přibrala, podle jeho odhadu tak tři až čtyři kila, a měla bych proto začít cvičit.

Ne že by to s těmi nadbytečnými kilogramy nebyla pravda, ale kde bere tu nestoudnou drzost mi tohle říkat?!

Tím pádem spolu prakticky nemluvíme.

Nemilovali jsme se už pět dní.

Začínám toho mít dost.

„Začínám toho mít dost,“ říkám nahlas.

Oliver pokrčí rameny – a přikývne.

## 2/

  

A potom se objeví ona velká bílá jachta s českou vlaječkou na stožáru a zakotví u mola přímo před námi.

Lodní šroub prudce víří tyrkysovou vodu, pak motor ztichne. Z řídící kajuty vyjde nápadně hezký, asi třicetiletý muž ve slunečních brýlích; na sobě má jen elegantní světlé kalhoty, od pasu nahoru je nahý.

„Prokrista,“ vzdychne polohlasem Oliver, „ještě ke všemu tenhleten **přízrak**…“

Nechápavě a zároveň nesouhlasně na něho pohlédnu. ON zatím bez jediného zakolísání přejde přes kymácející se palubu na příď, vezme stočené lano, předkloní se (na jeho pevném plochém břiše se přitom neobjeví ani jediný tukový fald) a zručně lano uváže kolem kamenného sloupku na molu. Nyní je tak blízko, že mohu vidět značku jeho brýlí (Ray Ban), zlaté chloupky na jeho svalnatém předloktí a číslice na ciferníku bezpochyby velmi drahých hodinek. Rovněž si všimnu, že má krásně vykrojené, smyslné rty.

„James Bond Hvaru…,“ říká Oliver posměšně, skoro znechuceně. „Právě včas…“

ON se pootočí, sundá si brýle a krátce k nám vzhlédne. Má tmavé, hluboké oči. Je ještě opálenější než Oliver a já, ale přestože se ne­usmívá, nevypadá ani trochu směšně.

Naopak.

Bez přípravy se odrazí a pružně přeskočí z jachty na břeh.

„Ahoj Olivere,“ řekne klidně.

„Nazdar,“ říká otráveně Oliver.

## 3/

  

ON je **ředitelem pražské pobočky velké světové reklamní agentury** – Oliver všechny ty přívlastky parodicky skanduje jako moderátor vyvolávající na jeviště proslulého umělce. Toho času na dovolenkové plavbě po Jadranu; cestuje kupodivu sám. Mě označí Oliver za **dívku, s níž ještě před pár dny chodil**; dnes už to prý **není tak jisté**.

„Něco se děje?“ ptá se ON se sympatickou plachostí.

„Nic nečekaného,“ říká Oliver mrazivě. „Náš vztah prodělává naprosto standardní vývoj. Lauřina zamilovanost přirozeně opadává, takže mne vidí jakoby jinýma očima než na počátku. Překvapeně objevuje, že coby její partner mám – kromě několika skrovných předností, jež kdysi upřímně obdivovala – též mnohé vlastnosti a zvyky, které nyní stejně upřímně nesnáší.“

Zatímco mluví, ON zaraženě sklopí hlavu. Má nádherné husté vlasy (Oliverovi na temeni už řídnou).

„Průzračně čistý obraz, který si o mně v období zamilovanosti Laura udělala,“ pokračuje Oliver, „je čím dál víc zakalován zvířeným bahnem nově objevených nedostatků, což je pro Lauru nejen pochopitelným zdrojem zklamání, ale – jen zdánlivě paradoxně – též **radosti**.“

„Nech toho, prosím tě,“ žádám ho.

„Laura totiž mé slabiny spokojeně eviduje, přehledně je katalogizuje – skoro bych řekl, že si je **hýčká** – neboť je samozřejmě potřebuje mít po ruce, až se jimi bude chtít **ospravedlnit**. Například v případě nevěry a podobně. Bylo by ostatně zcela nefér jí případnou nevěru vyčítat, neboť naznačené těžkosti našeho vztahu ovlivňují logicky i naši sexualitu, která se tak namísto někdejší radostné hry dvou těl stává spíše jakousi **nositelkou symptomů**…“

„Přestaň!“

Konečně se Oliver odmlčí. Nastalé ticho je trapné.

„Ve kterém hotelu bydlíte?“ zeptá se ON povinně. „Jste tu už dlouho?“

Má tichý, příjemný hlas.

„Bydlíme na Korčule,“ odpovím a objasním mu problém se zpožděným trajektem.

„Odvezu vás tam, je to kousek,“ navrhne ON.

Tázavě pohlédnu na Olivera, ale ten jen rozhodí rukama. Dělej si, co chceš, znamená jeho gesto.

„To by bylo skvělý…,“ říkám. „Ale neměníte kvůli nám svoje plány?“

„Korčulu **mám** v plánu,“ říká ON.

„No tak prima!“ raduju se.

Cítím, jak se mi vrací dobrá nálada.

„Chci se jít dneska večer podívat na Morešku,“ dodá ON bezelstně.

Uhnu pohledem. Oliver se uchechtne. Náhle se tváří skoro rozpustile (ale mě samozřejmě neoklame).

„Víte, co říká Goethe?“ obrátí se zároveň na mě i na NĚHO. „Nic není v jakékoli situaci důležitější než příchod třetího. Viděl jsem přátele, sourozence, milence a manžele, jejichž vztah se nenadálým nebo i vyvoleným příchodem nové osoby naprosto změnil, jejichž situace se naprosto obrátila.“

Omluvně se na NĚHO usměju.

„Asi byste měl vědět,“ říkám konverzačně, „že Oliver má poměrně unikátní sklon k **předčasnému** žárlení…“

ON můj úsměv rozpačitě opětuje. Motýlci v mém břiše třepetavě vzlétnou. Oliver nás pozoruje.

„**Předčasná** žárlivost je logický nesmysl,“ poznamená suše. „Žárlivost přichází naopak vždycky **pozdě**.“

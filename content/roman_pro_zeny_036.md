---
title: KAPITOLA XXX
contentType: prose
---

<section>

_Mokré slipy – Láska a nenávist – Příliš složité otázky – Zrcadlo Lauřiny touhy_

## 1/

„Tak jak bylo?“ ptá se mě máma v sobotu po příletu.

„Jo, dobrý…,“ říkám.

Máma nakloní hlavu na stranu a věnuje Oliverovi tázavý pohled.

Oliver pokrčí rameny.

## 2/

Ještě téhož dne zavolám své kadeřnici a objednám se na první možný termín. Oholím si klín a nohy. Uvažuju rovněž, že bych navštívila Mrázka a nechala si vyleštit zuby, ale když si představím všechny ty jeho slovní oplzlosti, koupím si raději bělicí pastu. Zaskočím k babičce, ale nedokážu se soustředit na nic z toho, co mi zmateně vypráví, a tak jenom nepřítomně přikyvuju. Vrátím se domů, dám prát špinavé prádlo a na balkóně je pověsím. Krátce přitom pohovořím s Žemlou: chemoterapie prý zabrala, manželka je na tom už lépe. Oliverovy ponožky, slipy a trička vypadají mokré ještě ubožeji než normálně. Vrátím se do bytu a znovu zkontroluju mobil.

_Žádné nepřijaté hovory._

_Žádné nové zprávy._

Proč nevolá?!

Když jde Oliver na záchod, vyndám z fotoaparátu film a uložím si ho do kabelky, abych ho mohla dát ve městě vyvolat. Potom přejdu k hromádce vybalených věcí, a než Oliver spláchne, dotýkám se prsty svatojakubské mušle.

Ještě je cítit mořem.

## 3/

V neděli ráno konečně zpráva:

_NECHCI BYT ZA VODOU. CHCI SE S TEBOU POTAPET._

Natolik mě to rozruší, že musím okamžitě do vany: sundám ze sprchy hlavici a třikrát po sobě se nádherně uspokojím (ale no tak, milé dámy, já přece vím, že to děláte stejně…).

Zavolám Ingrid a pozvu ji na oběd do Louvru, kde jí všechno vyklopím: Možná jsem potkala **dokonalého muže**. Je **úžasný**. Má **styl**. Vyprávím jí o okolnostech našeho seznámení a o společném potápění. To vyprávění mě hrozně baví. Obvykle tolik nemluvím, ale nyní cítím, že bych to mohla Ingrid vykládat celé hodiny. Znovu a znovu.

„Myslím, že ho miluju,“ říkám.

Zkouším, jak ta slova v mých ústech zní.

„Blbost,“ krotí mě Ingrid. „Miluješ jeho jachtu. Miluješ jeho značkový hodinky a ten stříbrnej kýbl na šampaňský. Ale o tom to přece neni…“

„To tvrdí Oliver taky. Značkovejm věcem jsme se vždycky posmívali. Jenomže já ti něco řeknu: mně to nejenže nepřipadá trapný, mně se to **líbí**. Nemůžu si pomoct. Má to **šmrnc**. Je to prostě šíleně… **elegantní**.“

„Mluvíš jako tvoje matka,“ konstatuje Ingrid.

## 4/

Večer jdeme s Oliverem do kina. Oliverovo oblečení není ani trochu elegantní. Naopak. Na starém tričku má žmolky a ještě si na něj drobí popcorn. V sále se naštěstí vzápětí setmí. Běží první reklamy.

„Hurá, reklama!“ jásá jako obvykle Oliver.

Opakovaný vtip není vtipem. Uvědomím si, že bych měla vypnout mobil, ale bojím se.

Bojím se, že zavolá.

Bojím se, že nezavolá.

Oliver mi dle našeho rituálu vyčistí brýle, ale já mu tentokrát hlavu na rameno nepoložím; pouze mu zlehka pohladím koleno a zase ruku odtáhnu. Víc nedokážu. Film je zřejmě celkem zdařilá komedie, protože celé kino se každou chvíli směje, ale já se jenom nuceně usmívám. Prakticky vůbec netuším, o čem to je.

„Tobě se to nelíbilo?“ ptá se po představení Oliver.

„Ale jo,“ odpovídám rozpačitě a uhýbám pohledem.

Vpíjí se do mě očima.

„Co je s tebou?“ chce vědět.

Zní to už poněkud podrážděně.

„Nic.“

Náhle vypadá tak nešťastně, až je mi ho líto. Uvědomuji si, že ho mám stále ráda. Navrhuje, abychom si někde dali **dobrou večeři**. Slovní spojení **dobrá večeře** je tradiční projev Oliverovy vstřícné nálady, a tak raději souhlasím (pro vaši informaci: **jít na večeři** v Oliverově slovníku znamená jít do nejbližší hospody a dát si pivo a smažený hermelín; **jít na dobrou večeři** znamená jít do nejbližší pizzerie a objednat si dvě sedmičky vína a kterékoliv jídlo pod sto padesát korun).

Skončíme v jedné pizzerii na Karlově náměstí. Právě když Oliver ochutnává víno, z mojí kabelky se ozve tiché pípnutí. Strnu.

„V pořádku,“ říká Oliver číšníkovi, ale nepřestává mě sledovat.

S naučenou lhostejností nahlížím do kabelky: displej mobilu ještě svítí. Stisknu příslušné tlačítko.

_STYSKA SE MI PO TVE DLANI. JESTLI MUZES, ZAVOLEJ._

Srdce se mi rozbuší a krev se mi nahrne do hlavy. Když si přiťukáváme, ruka se mi viditelně chvěje.

„Špatné zprávy?“ ptá se jízlivě Oliver.

Nenávidím ho. Neodpovím a vypiju sklenici až do dna.

„To byl on?“

Nemám sílu to popírat.

„Takže,“ říká Oliver překvapeně, „jsi mu přece jenom **dala** číslo?“

Jeho hněvivý úžas stále roste.

„Ty jsi mu **za mými zády** dala své telefonní číslo?!“

„Ano.“

Po zbytek večeře mlčíme. Je to skoro nesnesitelné. Oliver si znovu a znovu dolévá. Konečně třískne příborem o talíř a zdvihne se.

„Jdu na záchod,“ zasyčí. „Můžeš mu zavolat…“

„Fajn,“ říkám.

Otevřu kabelku, uchopím mobil a čekám. Oliver se prudce otočí a odchází. Sleduji ho pohledem, dokud nezajde za roh, a potom volám na číslo uvedené ve zprávě.

„To jsem já,“ říkám překotně, „moc bych tě chtěla vidět…“

Zve mě na večeři – zítra, v **Le Café Colonial**.

Jsem šťastná.

## 5/

V pondělí ráno dám v Kodaku vyvolat film.

„Všechny, nebo jen dobré?“ chce vědět zrzavá dívka za přepážkou.

„Jen dobré,“ říkám, ale okamžitě se opravím: „Anebo raději všechny!“

Pro jistotu.

„Matné, nebo lesklé?“

„Lesklé,“ říkám. „Určitě lesklé.“

Slovo **matné** se mi k NĚMU naprosto nehodí.

## 6/

Z redakce volám Ingrid, abych si zajistila alibi.

„Dneska spolu jdeme na večeři. My dvě. Ale ty tam jaksi nebudeš, chápeš?“

Mirek s Vlastou, kteří to slyší, se ke mně tázavě otočí a já se na ně spiklenecky zakřením.

„Předpokládám, že víš, co děláš,“ říká starostlivě Ingrid. „Uvědomuješ si, honey, že to skončí v posteli?“

„Jestli si to **uvědomuju**?“ zopakuju po ní. „Já v to **doufám**!“

Ingrid se odmlčí.

„Ale co Oliver?“ zeptá se po chvíli.

Mirek mě stále pozoruje.

„Já nevím, co Oliver…,“ šeptám. „Jestli seš moje nejlepší kamarádka, tak mi laskavě přestaň dávat takovýhle složitý otázky!“

Mirek vrtí hlavou.

## 7/

Cestou z práce se stavím v Kodaku. Vzhledem k tomu, že jde o jednu jedinou fotografii, je moje vzrušení poněkud nepřiměřené. Hned na ulici obálku otevřu a začínám fotografiemi rychle listovat. Jsou pěkné, ostré. Usmívám se a vrážím do lidí. Na většině fotografií jsem já. Na některých já a Oliver. Zatajím dech.

Na příští fotografii je Oliver – a ON.

Miluju ho, uvědomím si.

Náhle mě kdosi zezadu obejme. Polekaně se otočím. Přede mnou stojí Oliver.

Vytřeštím na něho oči. Oliver se usmívá. Šel z práce a zahlédl mě, vysvětluje. Nezajdeme na kafe? ptá se.

Říkám, že nemůžu. Jdu na večeři s Ingrid a potřebuju se převléct.

</section>

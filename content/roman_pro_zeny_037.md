---
title: KAPITOLA XXXI
contentType: prose
---

_Osvědčený recept na rodinné štěstí – Kouzelný interiér s perskými dekoracemi – Screaming Orgasm – Omamná vůně rašelinného kouře – Francouzský šarm_

## 1/

  

„Myslím, že to není pravda,“ říká mi doma s úsměvem Oliver.

„Co není pravda?“ ptám se opatrně.

„Že jdeš na večeři s Ingrid.“

Stojíme před zrcadlem v předsíni (já jen v sukni a ve své nejlepší podprsence).

„Ne?“ oplatím mu úsměv. „Tak jí zavolej a zeptej se jí.“

Proč to vždycky musí být tak hnusné?

„Myslím, že jdeš s NÍM.“

Vzájemně se odhadujeme. Kdyby to nebylo smutné, mohlo by to možná být zábavné.

„Samozřejmě že jdu na večeři s NÍM,“ říkám klidně, opojena vlastní krutostí. „Že jdu s Ingrid, jsem ti řekla jen proto, abych ti poskytla jakž takž uspokojivé vysvětlení. Nechtěla jsem, aby ses trápil.“

„To bylo od tebe velmi laskavé,“ říká Oliver.

Stále ještě se pokouší o lehký tón, ale jeho ironická maska už se drolí.

„Sama totiž dobře vím, jaký to je…,“ poznamenám v zlomyslné narážce na Bludičku – a potom přejdu do původně nezamýšleného útoku.

„Spal jsi s ní?“ zeptám se a hledím mu přímo do očí. „Spal jsi s Bludičkou v době, kdy jsi chodil se mnou?“

Oliver zaskočeně mlčí.

Pochopitelně jsem to tušila – jen jsem si to nechtěla přiznat. Jeho nepřímé doznání způsobí, že se ve mně vzedme vlna **spravedlivého hněvu**.

„Tak vidíš, ty hajzle!“ zasyčím na něho.

Sklopí hlavu.

„Zkazils to sám,“ dodávám nemilosrdně.

Nešťastně přihlíží, jak si oblékám tílko s hlubokým výstřihem. Znervózňuje mě. Už bych chtěla být pryč.

„Nechoď,“ šeptne Oliver. „Prosím tě.“

Pohrdavě se ušklíbnu. Odjakživa nesnáším chlapy, co škemrají. Vklouznu do lodiček a zkontroluju obsah kabelky.

„V kolik přijdeš?“ ztrapňuje se.

„To nevím,“ říkám. „Ale neboj: pokud se do rána nevrátím, pošlu ti zejtra po messengerovi kytku…“

„Na tohle téma odmítám žertovat.“

„Já nežertuju.“

Oliver polkne.

„Jestli nepřijdeš do půlnoci, tak už nechoď.“

To mě rozběsní.

„A co ty?“ rozkřiknu se. „Ty mě podvádět můžeš?! Chlapi zahejbat můžou – a ženský ne?!“

„Přesně tak,“ říká Oliver ledově. „Je to úspěšně fungující model, prověřený mnoha stoletími. Rodinné štěstí všech předcházejících generací je založeno právě na tomhle modelu – tak se ho do prdele nesnaž měnit!“

Na tohle nemám slov. Aspoň za sebou pořádně třísknu dveřmi. Oliver je vzápětí znovu rozrazí.

„Do půlnoci!“ křičí za mnou.

## 2/

  

Vezmu si taxík, vystoupím na nábřeží a chvíli se jen tak procházím, abych se uklidnila. Ještě je světlo, od Vltavy fouká vítr. Černozelená hladina je poseta racky. Blíží se půl devátá.

Mám tři a půl hodiny na to, abych se rozhodla.

## 3/

  

Spatřím HO ihned, jakmile vstoupím. Vstane (Oliver při mém příchodu nikdy nevstává), jde mi naproti a odebere mi kabát (Oliver většinou zapomene). Příjemně voní; jsem si téměř jistá, že je to **Fahrenheit** od Diora (Oliver značkovými parfémy pohrdá). Na sobě má nemačkavý, tmavě šedý letní oblek **Gianfranco Ferré** a přesně o odstín tmavší hedvábnou košili s rozhalenkou (Oliverův jediný oblek z **OP Prostějov** je jedenáct let starý). Dvorně mi odsune židli a počká, až se usadím (tohle by Olivera ani nenapadlo).

A potom se na mě usměje.

„Sluší ti to,“ říká.

Spokojeně se rozhlížím po interiéru s exotickými (prý perskými, říká ON) dekoracemi. Pohledy od vedlejších stolů mi dělají dobře. Objednám si **terinu z pečených lilků** a grilované krevety s ananasem jako předkrm; ON si dá salát Tandori a jehněčí na česneku s bazalkou. Jako aperitiv pijeme portské, k jídlu archívní Sivi Pinot. Nakonec si dám ještě **zmrzlinu s pečenými fíky v mandlovém kabátě**.

Máma by ze mě měla radost.

V půl jedenácté zaplatí zlatou VISA kartou (Oliver platí zmačkanými bankovkami a mincemi, které spolu s kapesníkem, žvýkačkami, analgetiky a tramvajovými jízdenkami postupně vytahuje ze všech svých kapes) a přejdeme do nedalekého baru **BUGSY’S**. Je tu beznadějně plno, ale ON přesto po chvíli sežene volný stůl (Oliver – i kdyby sem nakrásně byl ochoten jít – by nic takového nikdy nedokázal). Dám si koktejl s názvem **Screaming Orgasm** (Oliverovi by to připadalo nevkusné), ON si nechá přinést osmnáctiletou sladovou whisky s naprosto nevyslovitelným názvem a začíná mi vyprávět o její výrobě. Je to úžasně zajímavé. Představte si, milé dámy, že vlhký naklíčený ječmen se nejprve musí usušit v horkém vzduchu a kouři z rašeliny, který v zrnech zanechává příjemnou kouřovou chuť. Takto vzniklý ječný slad se umele na šrot, jenž se ve rmutovací kádi smísí s horkou vodou. Věděly jste to? Já ne. Zbylý škrob ve šrotu se mění na sladový cukr, který se později rozpustí, a vzniká takzvaný rmut. K němu se v kvasné kádi přidají kvasinky, takže dojde k **fermentaci** – úžasně sexy slovo, nemyslíte? Výkvas se celkem dvakrát destiluje v měděných kotlích, z nichž na samém konci procesu vytéká takzvaná mladá whisky, která pak po dobu nejméně tří let zraje v dubových sudech.

Nespouštím z NĚHO oči. Je tak chytrý a tolik toho ví.

Připadá mi, že jsem nikdy v životě neslyšela nic zajímavějšího.

## 4/

  

Bydlí sám ve vlastní vile kdesi za Prahou.

Audi A6 hladce sviští po dálnici, motor tiše přede. Pustí hudbu.

„Máš tam krb?“ ptám se.

S úsměvem přikývne.

„Roztopíme ho?“ nadchnu se okamžitě.

V srpnu? znamená jeho pohled.

„Blbost, já vím,“ říkám smutně. „A máš aspoň svíčky?“ ptám se.

Pobaveně mě pozoruje.

„Miluju svíčky!“ říkám vášnivě.

Beze slova odbočí k nejbližší benzínové pumpě, zastaví a vystoupí. Sedím sama v potemnělém autě a pozoruju svítící panel rádia. Cítím jakousi rozjařenou lhostejnost.

Na všechno, co udělám, mám nezadatelné právo.

ON se po chvíli vrací se třemi balíčky čajových svíček.

## 5/

  

Noc je teplá, takže si sedneme ven na terasu. Přináší francouzské šampaňské (tutéž značku, jakou jsme pili na jachtě) a dvě vysoké sklenky. Zapaluji svíčky a rozmístím je po celé délce mramorového zábradlí. Plamínky se chvějí. Mlčíme.

Někde daleko ve tmách odbíjí půlnoc.

„Zvoní, zvoní zrady zvon, rozhoupává Albion,“ říkám.

„Halas,“ usměje se. „A znáš tohle?“

Ostýchavě se odvrátí a francouzsky mi recituje jakousi Apollinairovu báseň:

„Mon beau tzigane mon amant

Écoute les cloches qui sonnent

Nous nous aimions épedument

Croyant n’etre vus de personne…“

Má to ještě tři další sloky. Nerozumím z toho ani slovo, ale zní to krásně.

Tak krásně, že ho musím políbit. ON můj polibek opětuje a začínáme se svlékat.

## 6/

  

Ráno se znovu milujeme. Usmažím mu lívance a společně posnídáme. ON mě potom odveze do práce. Na rozloučenou mě políbí. Slibuje, že do oběda zavolá.

Ale nezavolá.

Znervózňuje mě to. Beru si mobil i na záchod. Nevím, co mám dělat. _OZVI SE, PROSIM_, napíšu mu pár minut po jedné, ale telefon i nadále mlčí. V půl třetí mobil konečně zazvoní. V jedné vteřině zmobilizuji veškerou svou veselost, uvolněnost a spontánnost.

_OLIVER_, hlásí displej.

Chvíli váhám, zda hovor vůbec přijmout, ale potom rezignovaně stisknu příslušné tlačítko; podvědomě očekávám, že na mě bude Oliver křičet, a tak držím telefon raději dále od ucha.

Ale Oliver mluví tiše – skoro ho neslyším.

Říká, ať si pošlu Ingrid nebo Huberta pro své věci.

Potom zavěsí.

_Praha 22. května 2000_

Drahá Lauro,

_v neděli odpoledne jsem se byl podívat na Pražský maratón. Přišel jsem pozdě, a tak jsem viděl už jen konec pelotonu – ty běžce, které závod očividně nezastihl v nejlepší formě. Někteří už přešli do chůze, jiní sice ještě běželi, ale tak nějak trhaně, vypadalo to hrozně nepřirozeně (kdyby člověk nevěděl, že jsou zcela vyčerpáni, působilo by to komicky). Díval jsem se do jejich zpocených, ztrhaných tváří a představoval si, jak se asi cítí. Muselo jim být dávno jasné, že to při nejlepší vůli nepůjde, že se už nemohou ani slušně umístit, natož vyhrát – a přesto se bůhvíproč s obrovským vypětím trmáceli směrem ke vzdálenému cíli… Nedokázal jsem jim zatleskat nebo je povzbudit nahlas (s podobnými věcmi mívám už nějaký čas na veřejnosti problémy), ale troufám si tvrdit, že jsem jim rozuměl víc než kterýkoliv z těch několika stovek zbylých diváků, kteří jim hulákavě vyjadřovali sympatie (se špatně skrývanou nadřazeností lidí, kteří jsou sice momentálně zcela fit, ale ve skutečnosti by neuběhli ani čtvrtinu jejich trasy…). Myslel jsem si původně, že mě procházka městem trochu rozptýlí, ale nakonec mě to úplně zdeptalo. Připadalo mi to všechno hrozně smutné. Nejspíš proto, že sám dobře vím, co je to hořká čest poraženého – pot i slzy chutnají koneckonců stejně._

_Možná si říkáš, proč jsem to ještě nevzdal já? Proč Ti stále píšu, přestože to už dlouho působí pouze směšně? Nejspíš ze stejného důvodu, kvůli kterému milióny lidí na celém světě znovu a znovu otvírají zavirovanou elektronickou poštu s podezřelými názvy jako I LOVE YOU či NEW LOVE, přestože byli už tisíckrát varováni: protože touží po lásce tak silně (ať už si to přiznají, nebo ne), že raději podstoupí nebezpečí nenávratně zničených souborů, než aby riskovali, že z obavy před viry vymažou **skutečný** milostný dopis. Žádný takový dopis jim sice nikdy v životě nepřijde – ale oni stejně nepřestávají doufat._

_Otvíráme se lásce – a ona nás ničí._

_Nepřestávám na Tebe myslet: na Tvoje věčně studené ruce, na Tvou bledou pleť, na to zlatavé chmýří na Tvém krku, na tu malou jizvičku na pravém koleni… Na to, jak si přidržuješ sukni, když vystupuješ z auta._

_Jak přivíráš oči, když se ráno sprchuješ._

_Jak spíš. Jak dýcháš._

_Jak žiješ._

_Nepřestávám také snít (k nelibosti doktora Z., který moje denní sny považuje za dětinsky nezodpovědné útěky od reality). Kdykoli jsem například v kině (sám, pochopitelně), představuji si, že sedíš jako dřív nalevo ode mě. Podáš mi své brýle, já je vyčistím papírovým kapesníkem, vrátím Ti je a Ty si je znovu nasadíš. Světla zhasnou, ale já v nastalé polotmě i nadále pozoruji Tvůj profil – trochu Tě tím škádlím. Cítíš můj pohled, otočíš se ke mně a ostýchavě se usměješ; nakonec si zlehka opřeš hlavu o mé rameno a dlaň mi zasuneš mezi kolena._

_Patříme k sobě, Lauro._

_Miluju Tě. Vrať se._

_Oliver_

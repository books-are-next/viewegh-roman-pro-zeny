---
title: KAPITOLA XXVII
contentType: prose
---

_Hubertovy deprese – Pravá cena lásky (opakování) – Sladké finále – Skaut v Louvru_

## 1/

Ingrid se rozchází s Hubertem!

„Už jsem ty kecy nedokázala poslouchat,“ vysvětluje mi během oběda v nuselské restauraci Radnice.

„Takže ono se nakonec ukázalo, že **není** zralý, inteligentní a sečtělý?“ připomenu jí ironicky někdejší okouzlení.

„Ale asi je,“ říká Ingrid otráveně. „Jenomže když von život není soutěž v sečtělosti.“

Něco na tom bude, protože Hubert, jak se od Ingrid dovídám vzápětí, se navzdory své životní zralosti, pronikavé inteligenci a nevídané sečtělosti (pokud vám to zní škodolibě, ujišťuji vás, že se nemýlíte) z rozchodu s Ingrid úplně sesypal, takže nyní musí dvakrát týdně docházet k psychiatrovi.

„Nekecej!“ vyhrknu překvapeně.

„No jo, fakticky. K nějakýmu doktorovi Zábranovi…“

Uznale kývám hlavou, Ingrid se spokojeně uculuje. Konečně jsme se tomu chlapovi pomstily!

„Oliver mi taky jde na nervy,“ svěřím se Ingrid později. „Někdy už ho mám po krk: těch jeho sešmajdanejch bot, tý jeho věčně rozbordelený garsonky, toho jeho příšernýho auta…“

„O tom to přece neni…,“ namítá Ingrid.

„Teoreticky. To si můžeš **říkat** – ale představ si, že v tom každej den **žiješ**!“

Ingrid vypadá, že si to zkouší představit.

„Já přece nechci tak moc,“ říkám zaujatě. „Dvě zdravý děti a muže, kterej nevypadá jako bezdomovec. To je všecko. Možná ještě bílej domek s červenou střechou. A s krbem.“

„To já taky. A malou zahrádku. A psa,“ doplňuje mě Ingrid.

„A vlídný sousedy. Nějakej starší pár. Vždycky když ona něco upeče, oddělí pár kousků na talíř, kterej mi podá přes živej plot…“

„Přesně,“ říká Ingrid.

## 2/

Oliver je ovšem na Ingrid naštvaný – a tím pádem i na mě. Tvrdí, že Huberta **zradila**.

„Jak – zradila?“ nesouhlasím. „Copak mu něco **slibovala**? Copak lze v lásce něco slibovat?“

Neodpovídá.

„Pravá cena lásky spočívá v tom, že **byla**,“ připomenu mu. „Splněné sny stojí na prahu bouří, marné přijdou do ráje…“

Oliver mlčí.

Pod vlivem rozchodu Huberta a Ingrid se však v květnu očividně snaží: omezí pití, domů chodí dřív, občas mi přinese květiny. Tu a tam dá k lepšímu i nějakou celkem zábavnou historku.

A taky nám koupí zájezd na Korčulu – do téhož hotelu, kde jsme byli loni.

Tedy ještě s Rickiem – však víte.

## 3/

Máma a Hans.

Kdykoli se mámy na jaře zeptám, jak to jde s Hansem, jenom s úsměvem pokrčí rameny (chápu to, po všech svých zkušenostech to nechce zakřiknout). Vídají se ale čím dál častěji. V dubnu jedou lyžovat na ledovec v Savojských Alpách (Hans, stejně jako máma, je výborný lyžař), koncem května letí na čtrnáct dní na Mallorku.

Vypadá to, že ti dva se opravdu našli.

## 4/

Z Mallorky přilétá máma ve čtvrtek odpoledne.

Oliver má jakousi údajně nezrušitelnou schůzku s významným klientem, takže druhé místo v uvítacím výboru tentokrát obsadí Ingrid.

Stojíme v příletové hale proti kovovému zábradlí, v ruce tulipány.

Vyhlížíme usměvavou, perfektně oblečenou a nalíčenou dámu v nejlepších letech – ale namísto ní vyjde z hydraulických dveří unavená stárnoucí žena ve zmačkaném kostýmu s tmavými skvrnami v podpaží.

„Mami!“ vyhrknu polekaně. „Co se děje?“

„Co by se dělo? Nic se neděje. Vypadá to, že jsem opět volná…“

Ingrid ji starostlivě pozoruje.

„Jak to myslíš – **volná**?“ říkám opatrně.

„Tak jak to říkám,“ směje se nepřesvědčivě máma. „Můj život je znovu otevřen novým dobrodružstvím a mámivým příslibům…“

A potom se rozpláče.

## 5/

Stručná rekapitulace: na Mallorce máma po týdnu Hansovi vytkla, že se k turistům z bývalého východním bloku (zejména k východním Němcům, Polákům a bohužel i k Čechům) chová s postřehnutelnou povýšeností, a označila takové chování za **krajně nesympatické**. Hans pravil (po kratší pauze), že podle něj je to vcelku přirozená reakce na to, jak neomaleně se **většina** těchto lidí chová. Nevšimla si snad máma, jak se oblékají? Jak nakupují? Jak se chovají na trajektu nebo v hotelové jídelně u švédských stolů? Copak nevidí, že některým těmhle lidem zcela schází jakási základní **kultura**?

Máma ho obratem nařkla, že je **kryptofašista**.

Hans nahněvaně odpověděl, že takové urážky si rozhodně nezaslouží. Čekal by spíš trochu vděku (nehtem ukazováčku přitom prý významně poklepal na svou zlatou kreditní kartu).

Načež mu máma obrátila na hlavu zbytek poháru **Heisse Liebe**.

(Tomu se říká **sladká tečka**…)

Hans vstal, otřel si z obličeje zmrzlinu a teplé maliny a z recepce si telefonicky zamluvil nejbližší let do Hamburku.

(Zanechme, milé sestry, neužitečného snění. Skutečný život vypadá takhle.)

## 6/

Ostatní v květnu.

Babička s pomocí francouzských holí už jakž takž chodí.

S Žemlovou je to naopak nějaké špatné – už skoro nevychází z bytu.

Tesařová se rozvádí.

Mirka pozvu do kavárny Louvre.

Dostaví se v hnědých manšestrových kraťasech a zelené košili se vzdutými nárameníky, takže vypadá jako skautský náčelník. Všechno si vyříkáme. **Ano,** **i já ho mám ráda, ale jenom jako kamaráda.** Znáte to. Je potěšený a zklamaný zároveň. Dělá takové ty sladkokyselé obličeje.

## 7/

Květen je zároveň poslední měsíc, kdy jsem tyhle věci ještě schopná vnímat. Počátkem června odlétáme s Oliverem na deset dní na Korčulu, kde se – jak se vzácně shodnou všichni výše jmenovaní – **úplně zblázním.**

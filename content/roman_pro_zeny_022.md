---
title: KAPITOLA XVI
contentType: prose
---

_Odmítá Laura Huberta poznat? – Prosvítající bradavky – Mohutný intelektuální kvas – Jak zahnat podzimní depresi?_

## 1/

„Rád bych tě **konečně** někdy představil Hubertovi,“ navrhuje mi Oliver jednoho říjnového večera, pár dní po mámině odletu za Stevenem. Sedíme u nás v obýváku a právě otvíráme druhou sedmičku chilského červeného vína.

V onom lehce zdůrazněném **konečně** je postřehnutelná výčitka: jako by naznačoval, že jsem o seznámení s Hubertem dosud neprojevila dostatečně vřelý zájem, nebo že se dokonce přímo bráním jeho nejlepšího přítele poznat.

„Dobře,“ říkám co možná ochotně, „tak mě představ…“

Ale Oliverovi je to málo.

„Lidi maj někdy sklon Huberta podceňovat,“ říká varovně. „Přeceňujou první dojem, kterej jak známo bejvá zavádějící…“

Zatvářím se tak, jako že podceňovat Huberta je to úplně poslední, co by mě kdy napadlo.

„Ale jakmile člověk Huberta pozná blíž, obvykle přijde na to, že je to bez nadsázky mimořádná osobnost,“ pokračuje Oliver. „Je neuvěřitelně sečtělej, velice inteligentní – a navíc neodolatelně zábavnej.“

V hlase má jakousi hádavou nakřáplost, kterou tenkrát ještě neumím rozeznat.

„Takže zhruba někdo mezi Bolkem Polívkou a dalajlámou?“ říkám s úsměvem.

Oliver zůstává vážný. Po chvíli praví, že sice dost dobře neví proč, ale že mu s přibývajícími léty připadá stále důležitější, aby partnerka jeho přátele alespoň **akceptovala** – když už je z nějakého důvodu nedokáže **mít** **ráda**.

Tváří se zasmušile.

Uchopím ho za ruce.

„Olivere?“ říkám. „Poslouchej mě: Já se na tvýho přítele **opravdu** těším. Vzbudil jsi moji zvědavost. Chtěla bych Huberta poznat co nejdřív. Udělám všechno pro to, abych si ho oblíbila.“

To ho uspokojí.

„Dobře,“ říká. „V pátek pořádá Hubert menší večírek – jen pro pár přátel… Co teda v pátek?“

Raději okamžitě souhlasím – a potom dostanu ten nápad.

„A co kdybych já vzala **svou** nejlepší kamarádku?“

Olivera to zjevně zaskočí, ale nezbyde mu, než přikývnout.

## 2/

V pátek je už od začátku všechno špatně.

Oliver přijde z práce až v půl osmé, lehce podrážděný. Sděluje mi, že večírek je od sedmi – takže rázem spěcháme, což nesnáším. Ještě nejsem ani oblečená. Rychle volím černé lodičky, šedý kalhotový kostým a do něj černou košili s velkým špičatým límcem; když stojím před zrcadlem v předsíni (v ruce tři červené gerbery pro Hubertovu manželku), mám ze sebe docela uspokojivý pocit, ale Oliver moje oblečení označí za **nemístně slavnostní**. Sám se s převlékáním neobtěžuje: na sobě má zelené manšestráky s vytahanými koleny a černý žmolkovitý svetr, který se mu páře v podpaží.

„Mám se převlíknout?“ ptám se vstřícně.

„To je dobrý,“ říká Oliver. „Není čas.“

Objednáme si taxík a jedeme pro Ingrid. V domovním telefonu strašlivě zapraská. Je čtvrt na devět.

„Potřebuju pět minut,“ žádá Ingrid.

Oliver, který to slyší, vzdychne. Taxikář sáhne do přihrádky pro Blesk a rozloží si jej na volantu. Já přecházím tam a zpátky kolem domovního vchodu. Ingrid přijde za čtvrt hodiny. Pod baloňákem má tylovou halenku, kterou prosvítají její tmavé bradavky velikosti malého dezertního talířku.

„To nemyslíš vážně, Ingrid,“ hlesnu.

Posílám ji zpátky nahoru.

„Kam probůh ještě šla?“ volá Oliver vyčítavě.

„Zapomněla si kalhotky a podprsenku,“ zahlaholím bodře – ale ani se neušklíbne.

## 3/

Otevřít nám přichází sám Hubert.

„No nazdar,“ říká kysele. „Už jsme začínali doufat, že nepřijdete.“

Oliver se usmívá, a tak se usmívám také. Ingrid se směje nahlas.

Z obývacího pokoje, jemuž dominuje snad desetimetrová knihovna, na nás shovívavě civí sedm lidí mezi třicítkou a čtyřicítkou; většina z nich sedí na podlaze. Všichni jsou oblečeni zhruba stejně jako Oliver a vyměňují si pobavené pohledy.

„Zujte se,“ poručí nám Hubert. „Museli jsme kvůli vám přerušit poslech opery **Kníže Igor** od Alexandra Porfirjeviče Borodina. Respektive samozřejmě Rimského-Korsakova. Který co?“

Bez varování se obrátí na Ingrid. Ingrid zaimituje přistiženou školačku a koketně sklopí zrak. Hubert se otočí ke mně.

„Který co?“ opakuje.

„Který složil **Let čmeláka**,“ vzpomenu si. „Takový to bzz bzz bzz…“

Hubert mávne odmítavě rukou.

„No to sice taky, ale který hlavně Knížete Igora **dokončil**. Společně s kým? Spolu s kým? Spolu s **Glazunovem**, samozřejmě.“

Zatímco mluví, poslušně se zouváme. Připadám si rázem malá. Záložky mých kostýmových kalhot se dotknou podlahy. Nikdo nás nikomu nepředstaví – a nikomu to zdá se nevadí. Stále ještě stojíme v předsíni, protože nás Hubert nevyzval, abychom šli dál a posadili se. Hubert mezitím změní téma a bůhvíproč začne přednášku o bitvě u Borodina, po níž Napoleon I. obsadil Moskvu. Všichni přítomní včetně Olivera mu naslouchají se zjevným respektem. Také Ingrid se tváří velmi soustředěně. Odeberu jí kabát a společně s mým ho pověsím na přeplněný věšák.

Konečně se Hubert zarazí a nechápavě pohlédne na kytici, kterou stále držím v ruce (netuším totiž, která ze tří přítomných žen je Hubertova manželka).

„A tohle je co?“ říká.

„Gerbery,“ podávám mu je. „Květiny.“

Hubert kytici štítivě uchopí a ukazuje ji ostatním.

„Dávají se do vázy,“ usmívám se. „To barevné by mělo směřovat nahoru.“

Oliver na mě vyčítavě pohlédne. Hubert květiny odloží nahoru na věšák. Ten člověk mi jde už od začátku na nervy.

„Doufám, že máte Borodina rádi?“ říká s podezíravým úsměvem. „Jinak zas táhněte…“

„**Milujeme** ho,“ odtuší Ingrid.

„Máme nad postelí jeho **poster**,“ zavtipkuji, ale nikdo se nesměje. Nadechnu se a rozhlédnu se po ostatních.

„Čistě mimochodem – kdyby to někoho **zajímalo** – já jsem Laura. Tohle je moje přítelkyně Ingrid.“

Nikdo nic neříká. Trojice lidí v nejvzdálenějším rohu pokoje na nás upřeně zírá a cosi si šeptá.

„Laura?“ zděsí se Hubert. „Laura?! To už je ale vážně děsivě blízko k **Emanuelle**…“

Všichni se smějí. Oliver také.

„Nebo k **Sabrině**…,“ řekne kdosi.

Salva smíchu. Co je na tom tak úžasně vtipného? říkám si v duchu.

„Nebo k **Vanesse**…,“ řekne Oliver.

Další smích. Ty buď zticha, **Pažoute**! pomyslím si.

„Jsem ochotná přijmout kritiku svého jména,“ nevzdávám se a statečně pohlédnu přímo na našeho hostitele, „ale rozhodně ne od někoho, kdo se jmenuje **Hubert**…“

Hubert mě ovšem neposlouchá – nebo to předstírá.

„Panebože, **Laura**!“ sténá okázale a drží se za hlavu. „Mám v bytě **Ingrid a Lauru**… Mám doma oživlou červenou knihovnu!“

Všichni se znovu smějí. Včetně Ingrid a Olivera. Začíná mi být zima od nohou.

„Myslíš, že nás tvůj přítel časem pozve dál a vyzve nás, abychom se posadili?“ obrátím se na Olivera. „Myslíš, že nám navzdory našim červenoknihovním křestním jménům nabídne něco k pití? A myslíš, že dá někdo tu chudinku kytku do vázy? A myslíš, že bychom případně mohli dostat nějaké bačkory?“

Ke konci už trochu zvýším hlas. Byt zaraženě ztichne.

Oliver se tváří káravě.

„Nejseš na **vyrovnanou ženu** nějak moc nervózní, Lauro?“ říká Hubert posměšně. „Uvolni se, **Lauro**! Udělej si třeba salát z obilných klíčků, abys zahnala podzimní depresi…“

Ten slogan je mi povědomý.

„Nebo si vymaluj pokoj zářivými barvami…,“ navrhuje jeden z mužů v rohu.

Teprve nyní si všimnu, že v ruce drží poslední číslo **Vyrovnané ženy**.

Najednou mi to dojde: Ingrid a já jsme jejich Žemlovi.

## 4/

A tak to jde pořád dál. Hubert po většinu času nepustí nikoho ke slovu. Když ho žertování na účet našeho časopisu konečně omrzí, sžíravě odsoudí bezduchý svět reklamy a naprostou imaginativní impotenci tzv. kreativců (Oliver se směje) a vzápětí nám všem přehraje **Polovecké tance**, přičemž polovinu skladby sám oddiriguje. Potom přejde ke **Dnům německého divadla v Praze**, od nichž se posléze dostane k Thomasu Bernhardovi, jenž je prý jediný žijící německý spisovatel; ostatní žijící němečtí spisovatelé jsou údajně dávno mrtví, pouze o tom nevědí… Oliver, který nedávno shodou okolností učetl asi čtyřicet stránek Bernhardova románu **Mýcení** (a pak jej – jak dobře vím – otráveně odložil), souhlasně přikyvuje. Ingrid se nepřestává tvářit obdivně. Pokud jde o mě, nemám už delší dobu co pít a z otevřeného okna na mě studeně táhne. Taky umírám hlady. Na stolku přede mnou je sice jakási oschlá pomazánka, ale není tu nic, na co bych si ji mohla namazat.

Kvůli Oliverovi v tom intelektuálském pekle vydržím déle než dvě hodiny. Krátce před půlnocí mu pošeptám, že bych chtěla jít domů; současně vstřícně navrhuju, že jestli chce, může samozřejmě ještě zůstat.

„Co se děje?“ říká Oliver naoko překvapeně, s neupřímnou starostlivostí. „Je ti něco?“

Je to poprvé, co mě něčím zklame.

„Olivere?“ říkám tiše. „Ty přece víš, co mi je…“

Oliver uhne pohledem. Podle jeho narudlých očí poznám, že on si pití obstarat dokázal.

„Chceš něco?“ říká a ukazuje na mou prázdnou sklenici. „Donesu ti víno.“

„Mně nechybí víno!“ odmítám podrážděně.

„A co ti tedy chybí, **Lauro**?“ říká posměšně Hubert.

Když chce, slyší.

„Ty si trhni nohou, Huberte!“ odseknu.

Jak já toho chlapa nesnáším! Oliver mi varovně stiskne ruku.

„Ne, vážně,“ culí se Hubert, „opravdu by mě zajímalo, co může chybět **vyrovnané ženě**?“

„**Ohleduplnost** – například,“ odpovím chladně. „Osobně bych brala míň bonmotů a víc elementární lidský zdvořilosti – jestli víš, co to je. Přesně to u tebe totiž postrádám.“

„Slyším dobře?“ říká potěšeně Hubert a obrací se na ostatní. „Laura mne slovně napadá… Ale **proč**, Lauro? Proč naše dva odlišné světy, Lauro, naše dvě poněkud odlišné **kultury** nemohou vedle sebe klidně, mírumilovně koexistovat? Proč, **Lauro**?“

Vstanu, jdu do předsíně a začínám se obouvat. Krev se mi hrne do hlavy – a nemůže za to jenom můj předklon.

„Chceš vědět proč?“ zvolám vztekle. „Protože lidi z **mojí** kultury možná sice nedokážou analyzovat dílo Thomase Bernharda, ale na druhý straně **jsou schopný** si všimnout, že jejich hosti už dvě hodiny nemaj co pít ani co jíst, že na ně od okna táhne a že jim ten zasranej Korsakov nebo kdo jde celou dobu příšerně na nervy… Tak **proto**!“

A prásknu za sebou dveřmi.

## 5/

Vyběhnu na noční ulici a marně vyhlížím taxík. Všechno ve mně vře. Po pár minutách vyjde z domu Oliver a beze slova se ke mně připojí.

„Ty se na mě asi zlobíš, co?“ přinutím se říct co možná klidně.

Mlčí. Blíží se volný taxík; nakročím jednou nohou do ulice a mávám. Řidič brzdí a zastavuje. Všimnu si, že Oliver při nastupování zavrávorá, ale nepřikládám tomu význam. Taxikář si nás podezíravě prohlíží.

„Kam jedeme?“ ptám se Olivera.

Zachmuřeně pokrčí rameny. Udám svou domácí, bohnickou adresu.

„Pochop,“ říkám po chvíli tiše, „za celej večer se mě tam nikdo na nic **nezeptal**. Nikoho nezajímalo, kdo jsem. Všichni už měli úsudek předem hotovej: Pracuju ve Vyrovnaný ženě, takže jsem blbá…“

Taxikář si mě prohlédne ve zpětném zrcátku.

„Už mě vážně štve, jak všichni furt musej někoho **nesnášet**… Jak všichni potřebujou někym **hluboce pohrdat**!“ vybuchuju.

Oliver spí. Chrčivě oddechuje. Celý se na sedadle sesunul a hlava se mu koulí po opěradle; nevypadá zrovna půvabně.

„Občas taky myslet na ty druhý,“ říkám si pro sebe. „To je to celý.“

Po zbytek cesty už jsem zticha. Před naším panelákem Olivera probudím. Nápadně rychle vystupuje. Platím a přes hluk motoru a bzučení tiskárničky slyším, jak Oliver opodál zvrací. Taxikář rovněž zpozorní.

„To bylo vo chlup,“ říká znechuceně. „To teda mohlo bejt drahý…“

---
title: KAPITOLA XI
contentType: prose
---

_Dala si Sissa Sklowská zvětšit prsa? – Tísňové volání Ingrid – Nečekané setkání se Žemlou – Co k nám dováží Karel?_

## 1/

  

Od kadeřnice jedu metrem do redakce. Je pátek odpoledne, a tak se bojím, abych své kolegy ještě stihla všechny, ale když rozrazím dveře do toho našeho tmavého krcálku a uvidím je tam sedět v plné sestavě, jako vždy nahrbené nad klávesnicemi počítačů, zmocní se mě dojetí.

„Nazdárek!“ zahulákám na ně vesele.

Všichni kromě Tesařové se ke mně polekaně otočí, prst přimáčknutý k puse. Teprve nyní si všimnu, že Tesařová má do ucha vražené sluchátko a volnou rukou vztekle máchá pod židlí, jako kdyby pádlovala na olympiádě. Okamžitě pochopím, co to znamená: dovolala se nějaké hvězdě.

Domlouvám se proto s ostatníma jenom očima. Romana s Vlastou se usmívají, Zdeňka ukazuje na můj nový účes a zdvihá obdivně palec. Z vedlejší komůrky už se plíží Mirek; našlapuje tiše, aby Tesařovou nenaštval, ale při pohledu na mě doslova září. Na sobě má švestkově modré manšestráky, stažené v pase koženkovým páskem, oranžovou košili a hnědý propínací svetr. Léto skončilo.

„A opravdu byste si nenašla ani pár minuteček, slečno Sklowská?“ švitoří Tesařová.

Chvíli naslouchá, velký nos zklamaně nakrčený.

„A mohla byste mi aspoň zodpovědět pár otázeček telefonicky?… Ježíš, to byste byla fakt zlatá. Tak můžu se vás začít hned ptát, Sisso?… Tak dobře, první otázka: Naše čtenářky – chápete jistě, kdo asi tak jsou naše čtenářky, že? – čili naše čtenářky by pochopitelně nejvíc zajímalo, jestli máte umělá prsa?… Nebudete se vyjadřovat. Dobře… Ale jistě. Tak něco úplně jiného: Máte depresi?… Hm. Nemáte. To je upřímně řečeno pro nás trochu škoda… Ne, to ne, omlouvám se, tak jsem to samozřejmě nemyslela.“

Zatímco Tesařová mluví, protáhnu se ke svému stolku a přelétnu očima vysokou hromádku došlých dopisů. Vím přesně, co v nich bude: nevěrní manželé, rozvody, alkoholici, vyměněné zámky, vybrané vkladní knížky, facky a možná i kopance a pálení cigaretou; v lepším případě problémy s neschopným obvodním doktorem nebo banální sousedské spory, za léta nakynuté do rozměrů antického dramatu: _Proč jsem ho bodla nůžkama do břicha? Protože ten jejich podvraťák se nám už zase!!!!!!!!!!!! vychcal na rohožku…_

Nechce se mi **zrovna teď** všechnu tu mizérii otvírat.

Tesařová se chladně rozloučí a zavěsí. Mám podezření, že na druhém konci linky se tak stalo už dřív.

„Kráva jedna!“ uleví si Tesařová a okamžitě hledá cigaretu.

Ostatní konečně mohou vstát a obejmout mě. Rozdávám dárky, které jsem jim přivezla: malý akvarel se zátokou a lodičkami pro Romanu (miluje moře, ale od rozvodu před devíti lety u něj chuděra ještě ani jednou nebyla), velkou bonboniéru pro Vlastu, láhev **proška** pro Zdeňku a lahvičku levandulového oleje pro Tesařovou (tuším, co si myslíte, milé dámy, ale já bych prostě nerada o tohle místo přišla, to je to celé).

Pro Mirka mám malou láhev laciného červeného vína.

„To jsem… nečekal,“ hlesne. Okamžitě mu začínají vlhnout oči. „Já… mockrát děkuju.“

Jeho bolestínství mi většinou leze na nervy, ale tentokrát se přemůžu a letmo ho políbím.

Když pak jedu z redakce tramvají k babičce, mám najednou pocit, že chápu nejen Mirka, ale koneckonců i všechny ostatní mizerně oblečené či ostříhané muže. Všechny ty z práce unavené chlapy v laciných ojetých autech, s ošklivými stárnoucími manželkami… Na sedadle přímo přede mnou sedí jeden, který vypadá tak utahaně, že je mi ho až líto. Krk má už na pohled tak ztuhlý, že bych se nejraději předklonila a udělala mu masáž.

Co to se mnou je?

Nic.

Jsem zamilovaná.

## 2/

  

„Tak co, Lauro,“ mrká na mě babička, zatímco vyndávám nákup v kuchyni na stůl, „jestlipak už máš nějakého chlapce?“

Za sklem bílého příborníku převažují tátovy fotografie; na té poslední je mu třicet dva. Táta byl babiččino jediné, navíc doslova vymodlené dítě – počala až ve čtyřiatřiceti letech, zcela nečekaně, navzdory všem pesimistickým prognózám.

„Mám, babičko. Dokonce hned dva,“ říkám rozverně.

(Tohle už jsem vyprávěla, já vím.)

Víc než počet mých milých ovšem babičku zajímá obsah tašky. Nemůžu jí to mít za zlé.

„Co je to?“ chce vědět.

„To je přece mlíko, babičko,“ říkám trpělivě.

Babička se tváří uraženě. Chtěla mléko ve skle, se třemi červenými proužky na stříbrném víčku, jaké se prodávalo v osmdesátých letech, a já jí místo toho dávám jakousi podivnou neznámou krabici z povoskovaného papíru (kterou si dříve či později tragicky splete s aviváží).

„A kdy přijede máma?“ ptá se babička podrážděně, nesouhlasně. „Co si to s tou Amerikou zas vyvzpomněla…“

Veškeré cesty mimo Prahu považuje babička za **úplnej nesmysl**, cesty mimo republiku jsou podle ní **čirý šílenství**. Raději si ani nepředstavuju, kam řadí lety přes oceán…

„Už možná zejtra,“ chlácholím ji. „A určitě ti něco přiveze!“

Zvoní mi mobil. Ingrid, čtu na displeji.

„Ahoj,“ říkám. „Jaká byla pařba?“

Ve sluchátku je dlouho ticho – a potom se Ingrid rozpláče.

„Co se děje?“ říkám zaraženě.

„Všichni chlapi jsou svině – to se děje!“ křičí Ingrid.

„To je mi novina.“

„Prosím tě, přijeď!“ žádá mě Ingrid.

Podívám se na hodinky. Ještě to stihnu.

„Dobře,“ vzdychnu. „Za půl hodiny jsem u tebe.“

„Jo a kup mi někde heřmánkovou mast!“ vzlyká Ingrid.

Heřmánkovou mast? Panebože, co si všichni myslí? Že jsem jejich opatrovatelka?

## 3/

  

V lékárně potkávám souseda Žemlu; manželka marodí, a tak jí jde vyzvednout prášky. Těch prášků je bezmála půl igelitky; všimnu si, že zatímco se Žemla obrací ke mně, lékárník si ho zkoumavě prohlédne.

„A kdy přijede máma z Amériky?“ chce vědět Žemla.

„Zejtra odpoledne, nebo pozejtří.“

„To je dobře. Už se nám po ní totiž stejská…“

Zní to skoro lascivně. Z představy, jak se tenhle tlustý padesátník sápe na mou mámu, se mi dělá nevolno.

„Jdeš domů, Lauro? Mám na tebe počkat?“

„Ne ne, ještě jdu nakoupit.“

Není to pravda, ale potřebuju, aby Žemla zmizel, protože už jsem na řadě.

„Heřmánkovou mast prosím,“ říkám lékárníkovi. „Nashle!“ pokynu významně Žemlovi.

„Tak ahoj.“

Počkám, až Žemla definitivně vypadne. Lékárník trpělivě čeká se mnou.

„A jeden femigel prosím,“ požádám ho tiše.

## 4/

  

O půl hodiny později sedím na červeném sofa z prodejny **The Art of Living**. Ingrid zuřivě křižuje pětadvacet čtverečních metrů své elegantně zařízené garsoniéry a nepřítomně si přitom prohlíží můj dárek: náramek z růžového korálu, který jsem jí před chvílí připnula na zápěstí. Je půl šesté odpoledne, ale ona je stále ještě v noční košili.

„Sedni si, prosím tě,“ říkám jí už potřetí. „Znervózňuješ mě.“

Konečně se zastaví.

„Já sedět **nemůžu**!“ vzlykne. „Nechápeš to?“

Potom to ze sebe vysype: seznámila se s ním včera večer v **Solidní nejistotě**. Nějaký Karel, asi třicet, údajně svobodný; má vlastní firmu, která **sem něco dováží**.

„Ale co sem dováží?“ přeruším ji. „Hodinky? Heroin? Holínky? Co **konkrétně**?“

„Ježišmarjá, to já nevim,“ říká Ingrid. „Nikdy si nepamatuju detaily…“

„Co jste pili?“

„Víno,“ říká Ingrid jakoby dotčeně. „Fakt jenom víno.“

Jednu láhev bílého vypili během večeře, druhou si dali potom. Ingrid se líbila Karlova nenucenost, údajně vůbec **netlačil na pilu**. O Julii Roberts se za celý večer ani jedenkrát nezmínil. O čem mluvili? Ingrid rozhodí rukama. Uf, o všem možném: o současné politice sociálních demokratů, o Formanových filmech, o nábytku (Karel má údajně rád – stejně jako Ingrid – kombinaci dřevo, sklo a kov), o deregulaci cen bytů, o knížkách…

„Podnikatel, kterej čte?“ namítnu.

„Jo,“ říká Ingrid. „Vážně jo. Čet Márqueze, Nabokova, Saroyana… Kdekoho.“

Nejvíc vlastně mluvili o cestování. Ingrid připadalo, že Karel byl snad všude, ale zároveň byl natolik chytrý, že se nechlubil. Všechny ty exotické destinace mu sloužily pouze jako nezbytná kulisa různých zábavných historek a postřehů… Víte, jak například vypadají řeznictví v Jižní Americe? Takhle: kdesi na domě visí z rezavého železného háku stažená koza; vy prstem ukážete na určité konkrétní místo, chlápek odežene mačetou mouchy a to místo vám usekne.

Dokonce mluvil i o dětech.

„Chápeš: **o dětech**!“ vykřikuje Ingrid. „Už ani tohle jim neni svatý!“

Karel tvrdil, že děti rozhodně chce. Biologické hodiny prý tikají i chlapům. Ano, ví, že jako muž má ještě čas – ale zároveň se prý nechce dožít toho, aby se nějaká přiblblá učitelka ptala před celou třídou jeho syna, proč včera přišel na třídní schůzky dědeček…

Takže příslušně okouzlená Ingrid následovala v noci Karla k němu domů – kde jí to Karel pět minut po příchodu udělal do zadku.

Jenom do zadku.

Ani k tomu nepustil hudbu.

Ingrid krvácela, takže jí zavolal taxíka. O telefon si neřekl.

## 5/

  

Ingrid mi pláče na rameni, její slzy mi máčejí tričko.

Náhle ke mně vzhlédne.

„Hele, obě víme, že my ženský dovedeme bejt **taky** pěkný mrchy… Ale,“ zakroutí nevěřícně hlavou, „takovýhle **svině** přece nejsme?!“

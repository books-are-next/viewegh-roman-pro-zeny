---
title: KAPITOLA IX
contentType: prose
---

_Oliverovo náhlé zmizení – Společensky nepřijatelné odpovědi – Blbost za čtyřicet kuna – Bočanová a Zedníček_

## 1/

  

Pak jsem ho ale za celý den nezahlédla.

Na pláži se vůbec neobjevil. Krátce se mihl u večeře, oba nás s Richardem pozdravil, jenže než jsem stačila cokoliv navrhnout, opět zmizel.

Těšila jsem se, že ho uvidím nazítří po snídani v jeho oblíbeném křesle – ale nebyl tam. Rickie si chtěl vypůjčit dvojkajak a objet celou zátoku, ale na takový sportovní výkon jsem se toho dne nějak necítila; řekla jsem mu, ať jede sám. Zklamaně souhlasil.

Počkala jsem, až vypluje, zamávala jsem mu (nic neříkejte, prosím vás…) a potom jsem prošla všechny přilehlé pláže a následně i veškerá hotelová zákoutí. Oliver nikde nebyl. Žaluzie v jeho pokoji byly stále stažené. Podezíravě jsem si měřila mladé chorvatské servírky, které běhaly kolem. Nakonec jsem si objednala dvojité espreso s mlékem a odnesla si ho na terasu do Oliverova křesla.

Co to proboha dělám? napadlo mě.

## 2/

  

Asi za půl hodiny stál nade mnou, v ruce sklenici minerálky. Měl napuchlé oči, vypadal rozespale a byl z něj cítit alkohol.

„To je moje místo,“ řekl.

Jeho hlas zněl nezvykle ochraptěle.

„Máte víc jak hodinu zpoždění,“ oznámila jsem mu přísně. „A kde jste sakra včera celej den byl?“

Posadil se do sousedního křesla. Dvojice českých rekreantů k nám od baru zalétla zvědavým pohledem.

„Pravdivou, nebo společensky přijatelnou odpověď?“ zeptal se věcně.

„Pravdivou, samozřejmě.“

„Jste si jistá, že to chcete slyšet?“

Hovořil s postřehnutelnou námahou – zřejmě ho bolela hlava.

„Naprosto.“

„Snažil jsem se vám vyhýbat.“

Nevěděla jsem, co na to říct.

„Ale proč?“ řekla jsem.

Chabě jsem předstírala údiv.

Bez odpovědi usedl do protějšího křesla, zapil minerálkou dva nurofeny, otevřel knihu a začal si číst.

Uraženě jsem vstala.

„Tak já vás nebudu rušit,“ pravila jsem a odešla.

## 3/

  

Večer jsme ho s Rickiem potkali ve městě na folklórním vystoupení mečového tance **Morešky**. Schodiště pod městskou bránou sloužilo jako improvizované hlediště; usadili jsme se mezi ostatní diváky, a když jsem se po chvíli otočila, spatřila jsem Olivera jen o pár schodů nad námi. Vypadal už mnohem lépe, dokonce mi pokynul hlavou na pozdrav. Rickie si ničeho nevšiml. Noc byla horká, měla jsem jen bílé šaty na ramínka, svetr jsem si ovázala kolem pasu. Představení začalo. Rickie mě objal kolem ramen. Ve světlech pod námi Červený král dlouze bojoval s Černým králem, který zajal jeho dívku.

Cítila jsem na krku Oliverův pohled.

Konečně byl Černý král poražen.

## 4/

  

Na odchodu jsme se s Oliverem znovu střetli; Rickie ho málem nepoznal.

„Dobrý večer,“ řekl Oliver.

„Dobrej… Panebože, to byla blbost, co?“ ulevil si Rickie. „Za tohle se nestyděj chtít čtyřicet kuna!“

Oliver ani já jsme to nekomentovali. Nastalé ticho bylo trapné. Zbývaly mi maximálně dvě tři vteřiny, abych něco udělala.

„Co kdybychom si všichni dali někde rakiji?“ navrhla jsem **bezstarostně**. „Zvu vás, chlapci!“

Rickieho to trochu překvapilo, ale kývl. Oliver se zprvu tvářil nesouhlasně, ale nakonec pozvání přijal a celý večer se choval opravdu skvěle: svou pozornost spravedlivě dělil mezi mě a Rickieho, a dokonce si za pomoci několika zábavných historek z reklamní branže brzy získal jeho sympatie. Když se mě posléze podnapilý Rickie pokoušel osahávat, odvracel diskrétně pohled.

Konečně se Rickie odpotácel na záchod.

„Dejte mi číslo na váš mobil,“ požádala jsem Olivera okamžitě.

„K čemu?“ řekl téměř nazlobeně. „Chystáte se mi poslat pozvánku na sex ve třech?“

Nebyl čas vysvětlovat, nebyl čas se hádat. Bleskurychle jsem si od Poláků u vedlejšího stolu vypůjčila propisovačku a donutila jsem ho, aby mi číslo nadiktoval. Vrátila jsem tužku a ubrousek s číslem jsem si schovala do kabelky. Úplně jsem se u toho zadýchala.

Rickie se vracel.

„Tak co je, vy dva?“ hulákal už z dálky. „Kalíme, ne? Chlastáme, ne?“

Jakmile se ze mě o hodinu později odvalil a usnul, vstala jsem a odnesla si kabelku na balkón. Noc byla jasná a stále teplá; hvězdy tiše zářily. Zapnula jsem mobil. Displej zeleně zasvítil do tmy.

_NEMUZU SPAT, napsala jsem Oliverovi. MYSLITE, ZE MI ROSTE ZUB?_

Ale neodpověděl mi.

Ani na ty dvě další.

## 5/

  

O dva dny později jsme měli s Rickiem odjet na celodenní lodní výlet na ostrov Mljet. Nedokázala jsem si už představit, že Olivera celý den neuvidím. V předvečer výletu jsem proto využila první záminku, kterou mi nic netušící Rickie poskytl, a vyprovokovala jsem zoufale zbytečnou, téměř půlhodinovou hádku.

Takže Rickie na Mljet nazítří naštvaně odplul sám.

(Nic neříkejte, prosím vás.)

„Proč mi neodpovídáte na vzkazy?“ obořila jsem se na Olivera, jakmile jsem ho dopoledne našla; oproti zavedenému zvyku nepopíjel kávu na terase, nýbrž ležel až na samém konci pláže.

Zdvihl hlavu, ale nic neříkal.

„Nemyslíte, že je to trochu nezdvořilé?“ pravila jsem.

Zamyšleně mě pozoroval.

„Nezdvořilé? Nemyslím. Myslím, že už pouhým odesíláním těch zpráv nás oba automaticky dostáváte **mimo** tyhle kategorie…“

Rozprostřela jsem deku, svlékla si horní díl plavek a ulehla vedle něj. Zavřel oči. Slunce žhnulo. Cítila jsem vůni jeho opalovacího krému.

„Kdo je ta dívka, s níž jste měl přijet?“ zeptala jsem se po chvíli.

„Taková jedna… **bludička**,“ vzdychl si.

„Bludička?“

„Bludička bloudící světem šoubyznysu tak dlouho, dokud její zprvu jasné světýlko nezačne skomírat.“

„A od vás si slibovala, že jí ukážete správnou cestu.“

Stále měl zavřené oči.

„Ode mě si spíš slibovala, že když se mnou bude v srpnu spát, dostanu ji v září na křest úplně nového parfému od **Estée Lauder**, kde by se při troše štěstí mohla seznámit s Pavlem Zedníčkem nebo s Mahulenou Bočanovou…“

(Nebudete tomu věřit, milé dámy, ale nad slovem **spát** jsem pocítila skutečnou žárlivost.)

„Nejste tak trochu cynik?“ plácla jsem nazdařbůh, ale zdálo se, že Oliver o mé otázce opravdu uvažuje.

„Snažím se jen pojmenovat to, co vidím,“ odpověděl. „Jestli je to cynismus, pak jsem cynik.“

Obrátil se na břicho, tvář si položil na vzdálenější stranu.

„A jak **vidíte** ty moje textovky?“ zeptala jsem se tiše.

„To nechtějte vědět,“ zamumlal do osušky.

„Odpovězte mi.“

Krátce se uchechtl.

„Tak dobře. Jak přesně zní otázka?“

„Otázka zní: Co to podle vás v posledních dnech dělám?“ vyhrkla jsem bez přípravy.

Sama jsem se té otázky dodatečně zalekla. Oliver se nepatrně nadzdvihl na loktech, obrátil ke mně hlavu a podíval se mi do očí.

„Snažíte si ze mě udělat digestiv, kterej vám pomůže líp strávit toho krásnýho hlupáčka,“ řekl nemilosrdně.

Vlepila jsem mu facku a potom jsem ho políbila.

Do odjezdu jsme si podobnou scénu zopakovali ještě dvakrát.

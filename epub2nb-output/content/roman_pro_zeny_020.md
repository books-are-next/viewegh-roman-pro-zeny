---
title: KAPITOLA XIV
contentType: prose
---

_Trapný incident při objednávce martini – Má vůbec Oliver vlastní myšlenky? – Rickieho ponožky_

## 1/

  

V neděli už od půl jedné sedíme s Oliverem v Louvru a čekáme na mámu. Oba jsme nervózní, Oliver dokonce zvrhne sklenici s minerálkou.

Máma se objeví pět minut po jedné. Vypadá dobře. Rozhlíží se a já zdvihnu ruku a zamávám na ni. Sebevědomě projde uličkou mezi stolky. Několik přítomných mužů vzhlédne. Oliver vstává.

„Ahoj mami,“ říkám obřadně. „Dovol, abych ti představila svého přítele Olivera. Olivere, tohle je moje máma. Seznamte se.“

„My se už tak trochu známe,“ říká Oliver, ale zní to nejistě – takového ho neznám. „Ahoj Jano.“

Máma mu krátce podá ruku, ale já si dobře všimnu, že před jeho pohledem uhne.

„Oliver?“ říká. „Oliver? No tak dobře, zkusím si to zapamatovat.“

Ignoruje židli, kterou jí Oliver nabízí, a sedá si vedle mě. Zaraženě ji pozorujeme.

„Co je?“ ušklíbne se. „Čekáte, že řeknu těší mě?“

Nastalé ticho je dlouhé a tíživé. Vezmu lžičku a zaťukám na skleničku.

„Ztište se,“ říkám. „Chci vám něco říct.“

Máma vzdychne.

„Ráda bych vám řekla, že vás mám ráda,“ pronesu slavnostně. „Oba – chápete?“

Bohužel v téže chvíli přichází mladý číšník s jídelními lístky, takže moje prohlášení vůbec nevyzní tak, jak jsem si představovala.

„Nějaký aperitiv?“ ptá se a vyčkává.

Všichni mlčíme. Číšník zdvihne tázavě obočí.

„Dáte si něco?“ obrátí se Oliver na mě a na mámu.

„Máte diazepam?“ zeptá se máma číšníka a zamrká na něj. „Nebo nějaké jiné anxiolitikum?“

Číšník postřehnutelně zrudne.

„Mami,“ řeknu prosebně.

Vyměníme si pohled.

„Pardon, pardon,“ říká máma. „Suché martini prosím.“

„Pro mě taky,“ promluví Oliver.

Číšník vděčně přikývne.

„A pro dceru?“ ptá se Olivera.

Jsem jediná, kdo se směje.

„Omluvte mě na okamžik,“ říká máma. Vezme ubrousek, který má na klíně, beze spěchu ho složí a odkráčí směrem k toaletám.

Oliver se mi zhroutí do náruče. Hladím mu čelo a tváře.

## 2/

  

Máma se vrací, vypadá klidnější; nepatrně se usmívá, a dokonce se krátce podívá i na Olivera.

Kdybych ji neznala, řekla bych, že si na záchodě šlehla.

Číšník přináší objednané aperitivy a my mu bez valného zájmu nadiktujeme zvolená jídla. Jakmile se vzdálí, zdvihnu svou sklenici.

„Tak na vaše setkání!“

„Raději na zdraví,“ poopraví mě máma.

„Na zdraví,“ říká Oliver.

Martini je příjemně vychlazené.

„Oukej, Olivere,“ promluví máma a pokyvuje přitom hlavou. „Neviděli jsme se skoro dvacet let. Takže: docela ráda bych slyšela tvůj životní příběh…“

V jejím hlase zatím není ironie. Pohladím jí zápěstí.

„Tady před dětmi?“ říká Oliver naoko starostlivě a ukáže na mě.

Máma se shovívavě zazubí.

„Už jsou velké. Pusť se do toho.“

Oliver rozhodí dlaně: je těžké shrnout dvacet let života do několika vět, znamená jeho gesto. Potom ale přikývne.

„Dobře. Jak to má být dlouhé?“ říká. „A v jakém žánru mám vyprávět?“

„Sociální drama?“ navrhuje pohotově máma. „Chudoba, nedostatek jídla, ubohé oblečení… Hrdina příběhu je bez prostředků, do divadla chodí v teniskách, nosí dětské hodinky – znáš přece tyhle typy…“

Oliver se poprvé usměje. Konečně si je dokážu představit spolu – a pocítím přitom záchvěv žárlivosti.

„To se samozřejmě nabízí,“ připouští Oliver. „Nicméně osobně bych se přimlouval spíš za grotesku. V mém případě je dobře použitelný i horor.“

„Necháme se překvapit,“ říká máma.

Oliver začíná vyprávět. Je věcný, až zbytečně stručný, nijak svůj životopis neozvláštňuje (vymlouvá se na mě; už mi to prý říkal, nechce mě nudit): absurdní studium socialistické ekonomie, příšerná vojna v Žatci, dvě bezvýznamná zaměstnání, šestileté bezdětné manželství, rozvod, krátká porevoluční kariéra v řadách Občanského fóra, nyní už osm let v relativně známé reklamní agentuře jako takzvaný kreativec. Práce morálně diskutabilní, ale slušně placená, někdy i celkem zábavná. Odmlčí se.

„Proč jste se rozvedli?“ ptám se s živým zájmem.

Oliver na mě pohlédne.

„Dávala mi nemožný otázky,“ odpoví. „A byla hrozně dětinská. Kdykoli jsem například byl ve vaně, přišla za mnou do koupelny a potopila mi všechny parníčky…“

Rozesměje mě to.

„Woody Allen,“ informuje mě máma odměřeně. „Možná bys měla vědět, že většina Pažoutových takzvaných myšlenek jsou převzaté citáty…“

Oliver ztuhne.

Máma se omluví.

A takhle to jde pořád dokola, až do konce. Rozcházíme se po půldruhé hodině, s pocity značné rozladěnosti. Jdu s mámou domů; Oliver se jde projít.

## 3/

  

Po zbytek odpoledne se vyptávám mámy na Ameriku – je mi jasné, že tématu Oliver má pro tenhle víkend dost. Líčí mi pobyt u Steva v Chicagu a potom mluvíme o vážných i komických důsledcích jeho nabídky k sňatku. Už se zase chichotáme jako dvě dobré kamarádky.

Když navečer dole zazvoní Rickie, v první chvíli vůbec netuším, kdo to může být. Chápu, milé dámy, že to zřejmě bude působit nevěrohodně – ale já jsem na něj opravdu zapomněla.

Omluvně pohlédnu na mámu a jdu mu otevřít.

„Hi Jane!“ halasí Rickie. „How are you? How was your trip to Chicago?“

Jeho přízvuk mi připadá ještě tragičtější než kdykoliv předtím. Začíná se okamžitě zouvat, přestože jsme mu snad stokrát říkaly, že návštěvy nezouváme.

„I’m fine,“ říká máma se smutným úsměvem; všimnu si, že se dívá na Rickieho výrazně vzorované ponožky. „Nice socks,“ poznamená a společně se tomu zasmějeme. Rickie se po krátkém zaváhání přidá. Jde k mámě a políbí ji na tvář. Mě políbí samozřejmě na ústa, a když se máma otočí, přejede mi rukou přes ňadra. V té samé chvíli zazvoní můj mobil položený na lednici. Ještě dřív, než se podívám na displej, vím zcela jistě, že je to Oliver.

Neptejte se mě, jak jsem to mohla vědět, nedokážu vám to vysvětlit – ale věděla jsem to. S absolutní jistotou.

„Neruším?“ ptá se Oliver.

Nervózně se zasměju.

„On je tam?“ pochopí ihned Oliver. „Richard?“

„No jaksi… bohužel… ano.“

Slyším, jak Oliver polkne. Máma na mě starostlivě pohlédne. Rickie stojí zády ke mně; špatně předstírá zájem o pravidla jakési idiotské soutěže na krabici s cornflakes. Přešel ale schválně do nejužšího místa mezi stolem a linkou – tak, abych kolem něj nemohla projít s telefonem mimo jeho doslech.

„To je… víš, nechtěl bych rozhodně, aby… ale…,“ zamotává se Oliver.

„Já ti rozumím,“ říkám. „Nemusíš nic vysvětlovat.“

„Panebože, já snad žárlím!“ zvolá náhle Oliver jakoby užasle. „Úplně mě rozbolelo břicho. To je komický… Všechno se ve mně svírá – znáš to? To je naprosto absurdní!“

„To ale… není nutné, chápeš?“ říkám zoufale. „Je to zbytečné, rozumíš mi?“

Rickie se otočí a nepokrytě mě pozoruje.

„Kristepane,“ říká Oliver. „On u vás… bude spát?“

Tisknu si přístroj co nejsilněji k uchu a dívám se na Rickieho ponožky.

„To nevím. Ale to… opravdu není vůbec důležitý, protože já jsem se už… Hele, můžu ti zavolat pozdějc?“ říkám.

„Ale jo. Nebo vlastně, jak to myslíš, pozdějc?“ mučí se Oliver. „Protože já… Chci říct, že tohle je… naprosto strašlivá situace. Ježíšikriste!“

Trápím se za něj. Chtěla bych ho uklidnit. Chtěla bych ho líbat.

„Zavolám ti za chvíli,“ říkám naléhavě. „Za deset minut, oukej? Tak prosím tě nevyšiluj!“

„Oukej,“ říká Oliver nepřesvědčivě.

Zavěsím.

„Dá si někdo kafe?“ říká nenuceně máma.

„Jo, dal bych si,“ přikývne Rickie. „To byla Ingrid?“ zeptá se mě podezíravě.

„She is crazy,“ dodává pro mámu. „Myslím Ingrid…“

Hned se ale otáčí nazpět ke mně.

Vypomůžu si vzpomínkou na to, co mi Ingrid vyprávěla o loňském silvestru.

„Ne,“ odpovím podrážděně. „To nebyla Ingrid.“

Rickie vyčkává, ale já už nic neříkám. Blíží se k nám jakási pohroma, ale neudělám nic, abych její příchod odvrátila.

Rickie pohlédne na mámu, jako by chtěl, aby mu vysvětlila, co to má znamenat – ale máma na něho jen lhostejně mrkne.

„Tak kdo to volal?“ vrtí hlavou.

Kdo volal? Kdo mi to panebože volal? Nadechnu se – a najednou je všechna předchozí tíseň pryč.

Jsem úplně klidná.

„Oliver,“ říkám.

Máma na mě překvapeně pohlédne. Rickie otevře ústa.

„Oliver?!“ vyhrkne. „Ten… z naší dovolený?“

V jeho hlase ještě není žárlivost – zatím to zní jen udiveně. Je to příliš nečekané, příliš čerstvé. Rickie si to dosud nedokáže srovnat v hlavě.

„Proč ti volá?“ ptá se bezelstně. „Dyk je starej…? Nebo ty snad…?“

V jeho hlase se objeví nejistota. Chce v mých očích najít ujištění, že to není pravda – ale nenachází je.

„Neni starej, Rickie,“ říkám smutně a slavnostně zároveň. „Já ho miluju.“

Poplašeně, skoro dětsky zamrká. Právě se mu začíná hroutit svět. To přece není možné! Támhle v aktovce má přece ty kryty na Nokii 3210 pro moji mámu! Chtěl jí přece ten kryt dát k Vánocům – vždyť mi to říkal! Měli jsme ho vybrat společně! Konvice začíná pískat. Máma zalije připravené hrnky, postaví je na tác a diskrétně ho odnáší do obýváku. Rickie hledá nějaká slova – ale jenom naprázdno otvírá pusu. Je mi ho samozřejmě líto, ale zároveň mi celá ta scéna začíná připadat komická.

„Ale jak to?!“ zvolá konečně Rickie.

Pokrčím rameny.

To je ta nejupřímnější odpověď, kterou mu můžu dát.

„Ale já… vždyť já jsem…“

„Není to tvoje vina, Rickie,“ říkám tiše jako ve filmu.

„Ale já už nám dva roky spořím na byt!“ vybuchuje Rickie v návalu ukřivděnosti. „S Liškou!“

---
title: KAPITOLA XXXII
contentType: prose
---

_Když partner odchází – Jakou barvu má láska? – Jak to, že Oliver netrpí? – Sportovně založený dietolog – Vstupuje Žemla_

## 1/

  

ON nezavolá ani zítra, ani pozítří.

Ani v příštích dnech.

Několikrát denně si prohlížím JEHO fotografii.

Když zavřu oči, vidím displej mobilu.

V noci brečím do polštáře. Máma se na nic nevyptává, a přesto je jí všechno jasné. Občas ji přistihnu, jak mě nenápadně pozoruje. Když se srazíme ve dveřích kuchyně, je to ona, kdo se omlouvá.

## 2/

  

Čtu knihu německé psychoterapeutky Doris Wolfové _Když partner odchází_, kterou mi dala Ingrid (původně ji koupila pro Huberta, ale ten ji odmítl, takže nyní jsem na řadě já…). Záložka brožury slibuje, že po jejím přečtení budu vědět:

_– jak se zbavit bolesti a zoufalství_

_– jak se oprostit od hořkosti a nenávisti_

_– jak překonat pochybnosti a nedůvěru v sebe sama_

_– jak překonat pocit viny_

_– jak si znovu vypěstovat radost ze života_

_– jak se připravit na nový a úspěšný partnerský vztah_

No už aby…

V redakci to nestojí za nic. Romana je nemocná, takže musím na čtrnáct dní převzít její rubriky. Píšu články jako _Omrzela mě džínovina_ a _Co dělat, když v bytě nestačí úložné prostory?_ Prakticky vůbec nemluvím. Vlasta se Zdenou se mě pokoušejí rozptýlit a každý den mi pobaveně vyprávějí předchozí díl televizního seriálu _Barvy lásky_: Aurora se rozzlobila na Diega, že jí neřekl, že má bratra. Chystala se svatba Chea a Candalerie, ale Candaleria protančila večer s Eleazarem. Cheo na ni marně čekal. Romance mezi Irene a Martinem byla nečekaně přerušena telefonem: Tadeo oslepl. Pepina potratila a ze všeho obvinila Diega… Poslouchám je bez zájmu, ale potom ve mně všechny ty nesmysly vyvolají krátký záchvat zuřivosti.

„Pepina má recht,“ syčím. „Všichni chlapi jsou svině a zasloužili by vykastrovat!“

## 3/

  

Na konci týdne dám Ingrid na taxík a poprosím ji, zda by mi od Olivera nepřivezla věci.

„Doufám, že aspoň **trpí**?“ ptám se jí později, když společně vynášíme všechny igelitky a krabice z taxíku nahoru (Oliver mi je samozřejmě už úplně ukradený, ale chápete, milé dámy, že jisté minimální zvědavosti se člověk neubrání). Ingrid krčí rameny a přemýšlí.

„Chceš říct, že ten bastard ani netrpí?“ říkám. „Jak se vůbec tvářil?“

„Celkem normálně.“

Znám ji dobře, a tak si ihned všimnu, že v její odpovědi něco nehraje.

„Byl namazanej?“ zeptám se.

„Možná. Ne moc. Trochu.“

„Byl sám?“

„Ne,“ říká Ingrid po chvíli.

Krátce jí popíšu Bludičku.

„Jo,“ říká Ingrid. „To byla ona.“

Nevěřím svým uším. Ne že by mi na Oliverovi sebemíň záleželo, ale stejně…

Svět je odporné místo.

## 4/

  

Máma vytáhne z kredence láhev červeného (**Tři Gracie**, značka jejího mládí), zručně ji otevře a všem nám nalije. Usadíme se v kuchyni. Chvíli jen tak nezávazně tlacháme a potom nám Ingrid začne líčit problémy se studentem, který u ní toho času bydlí. Pro vaši informaci: Ingrid už dneska nedokáže bydlet sama. Neumí si prý představit, že by na polštáři vedle ní bylo prázdno… Tím pádem si každého chlapa, se kterým se seznámí, k sobě okamžitě nastěhuje.

No comment.

Ten zatím poslední se jmenuje Ondra a je to náruživý sportovec. Prakticky vůbec nemá na Ingrid čas, protože jednak ještě studuje (FTVS), a jednak trénuje na **Železného muže**. Každý den jezdí dvě hodiny na kole a potom jde běhat. Denně musí uběhnout minimálně deset kilometrů. Ve středu a v neděli místo běhání plave. Ingrid občas chodí do bazénu s ním, ale on si jí vůbec nevšímá, neboť musí uplavat šedesát bazénů.

Zmínka o plavání mi připomene, jak jsem se potápěla s NÍM. Zhluboka dýchám, abych se nerozbrečela.

„I když někdy ho docela chápu,“ pokyvuje hlavou Ingrid. „Kolik let mu ještě zbývá? Pět? Deset? Sportovci končej ve třiceti, maximálně v pětatřiceti. A potom šlus…“

Napije se vína a všem nám dolije.

„Sportovci maj vlastně stejně tragickej životní úděl jako my ženský…,“ přemýšlí nahlas.

Máma se statečně usmívá.

„Možná s ním chodím z určitý **solidarity**…,“ přemítá Ingrid, které to vůbec nedojde.

Víno mě zpočátku uvolní, ale jakmile vypiju třetí skleničku, začne se mi po NĚM nesnesitelně stýskat. Cítím, jak mi vlhnou oči. Máma vstane a přinese pytlík s pistáciemi. Ingrid si mi sedne na klín a hladí mě po zádech.

„Já jsem asi před měsícem taky poznala jednoho sportovce,“ pronese náhle máma a významně zdvihne obočí. „**Ženatýho** sportovce…“

„**Ženatýho**?!“ pohoršuje se naoko Ingrid. „No teda Jano…“

Máma se uculuje a začíná nesměle vyprávět (většinou se příliš nesvěřuje): Jmenuje se Cyril. Je to doktor-dietolog. Občas si prý ve městě dají oběd nebo kafe. Spí spolu, ale jen jednou týdně – konkrétně v úterý večer, kdy chodí dietolog na squash.

Její nezvyklou otevřenost přikládám na vrub vypitému vínu a snaze mě pobavit.

„On chodí **sem**?“ zeptám se překvapeně.

Máma přikývne.

„Počkej,“ zvolá Ingrid, „on se s tebou vyspí – a pak jde **hrát squash**?!“

„Ale ne,“ vysvětluje máma. „Ten squash je jenom záminka.“

Ingrid to vezme na vědomí s jistou úlevou.

„Ale dres si samozřejmě bere,“ doplňuje máma suše. „I boty a raketu…“

„Samozřejmě…,“ říká Ingrid opovržlivě.

„Dokonce,“ uchechtne se máma, „si ten dres máčí…“

„**Máčí**!?“ vyjekne Ingrid.

Obě na mámu nechápavě hledíme. Máma kývne bradou ke květináčům na okně.

„Támhletím rozprašovačem na kytky,“ vysvětluje. „Kvůli manželce… Aby nepojala podezření.“

Ingrid vstane, natáhne se pro kropítko a fascinovaně si je prohlíží.

„To není všechno,“ usmívá se máma.

Vyčkáváme.

„Když ten rozprašovač plní vodou,“ říká máma a krátce si odkašle, „přidává do ní sůl… Kvůli věrohodnosti.“

Její ironický výraz je náhle pryč.

Najednou i ona vypadá smutně.

## 5/

  

„Máme ještě víno, mami?“ ptám se.

Máma přinese druhou láhev; jakmile ji otevře, ihned se napiju.

„Panebože, **chlapi**…,“ vrtí hlavou Ingrid.

Očividně se z té máminy historky ještě nevzpamatovala.

„Já jsem jednou chodila s jedním, kterej zase strašně **šetřil**,“ říká. „Když jsme šli do kina, platili jsme lístky napůl. Znáte to. Nebo mi cestou ke mně koupil novej Cosmopolitan – a pak si ho ode mě nechal zaplatit… Věříte tomu?“

„**Šetřílci** jsou možná vůbec nejhorší…,“ uvažuje máma.

„Bydlel u mě asi měsíc,“ vzpomíná Ingrid. „Měl svoje mejdlo i svoji pastu. A teď se podržte: celej měsíc používal **ten samej** kus zubní nitě…“

„Ne?!“ říká máma nevěřícně.

„Přísahám! Schválně jsem ho pozorovala. Všechny svý toaletní potřeby si každej večer ukládal do takovýho černýho plastovýho pouzdra. Ten kus nitě tam měl taky. V postranní kapse. Pokaždý ho jenom opláchnul a vrátil zpátky.“

„Fuj,“ otřese se máma.

Pohybuji se na samé hranici střízlivosti a tu a tam lehce přešlápnu. V jednu chvíli mám pocit naprosto jasné mysli – a hned vzápětí cítím, jak mi hlava začíná těžknout.

„Jak to, že vzbuzuju tak málo lásky?“ polituju se nahlas. „Proč?“

„Blbost,“ říká Ingrid. „Například Oliver tě pořád miluje – vsaď se.“

„Nebo Jeff – copak tě Jeff nemiloval?“ přidá se máma.

Jeff mě miloval, musím si v duchu přiznat. Opustila jsem ho já.

Opouštíme – a jsme opouštěni.

„Ano, Jeff mě miloval,“ říkám kysele, „pokud jsem mu ovšem nezapomněla koupit **New York Times**, arašídovou pomazánku nebo **marshmallows**…“

Kdosi dlouze zvoní, všechny sebou škubneme. Máma na mě tázavě pohlédne a jde otevřít. Je to Žemla – slyším ho zdravit. Uvědomím si, že jsem ho minimálně dva týdny neviděla. V předsíni je zarážející ticho. Dotknu se ramene Ingrid a jdu se tam raději podívat.

Žemla stojí zády ke mně. Objímá mámu a jeho mohutná ramena se otřásají – v první chvíli to působí komicky. Okamžitě si ho představím, jak klečí v předklonu mezi máminými stehny, nahý tučný zadek vystrčený ke stropu… Je to strašlivá vize.

Máma na mě vážně hledí a hladí přitom Žemlu po zádech. Žemla hlasitě vzlykne. Nevypadá to dobře.

„Dobrý den, pane Žemla?“ říkám rozpačitě, se slyšitelnou obavou.

Žemla ke mně otočí mokrý napuchlý obličej. Kousne se do rtu.

„Ráno zemřela,“ říká.

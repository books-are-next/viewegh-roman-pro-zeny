---
title: KAPITOLA XXII
contentType: prose
---

_Bezprecedentní samostatnost – Nein, Vater, nein! – Vzpomínka na Brigitte Bardot – Vánoce na pláži_

## 1/

  

Je to ovšem organizovaný zájezd – a máma organizované zájezdy odjakživa nesnáší. Vyřeší to elegantně: na pražském letišti se až do odletu drží stranou od hlavní skupiny a povinnou prezentací u přepážky cestovní kanceláře pověří mě a Olivera. Po příletu zase odmítne hromadný převoz z letiště do letoviska; přítomné delegátce, která nás nervózně vyzývá, abychom si nastoupili do přistaveného autobusu (fouká velmi prudký vítr, takže musí křičet), zdvořile vysvětlí, že si tak jako tak hodláme pronajmout na celý týden auto, takže se do hotelu dopravíme sami. Delegátka vypadá zaskočeně, s podobným požadavkem se prý ještě nesetkala, a argumentuje odpovědností za všechny účastníky zájezdu.

„My to zvládneme, zlato,“ usmívá se máma.

Vlasy jí ve větru divoce vlají.

Autobus odjíždí bez nás.

Vrátíme se do haly ke stánku AVIS, máma španělsky zažertuje s přítomnou dívkou, podá jí kreditní kartu, dívka telefonuje – a do pěti minut stojí před nejbližším východem z letištní haly bílý Seat Toledo. Obloha je azurově modrá, slunce příjemně hřeje. Oliver naloží kufry, máma usedá za volant: nastartuje, stiskne tlačítko klimatizace, zkontroluje mě ve zpětném zrcátku, hladce se rozjede, proplete se nepřehledně značeným labyrintem parkoviště, neomylně projede všemi dálničními nadjezdy, kruhovými objezdy a křižovatkami a bez jediného špatného odbočení, nuceného zastavení, neřkuli pak pohledu do mapy nás po necelých patnácti minutách dopraví na parkoviště před hotelem.

„Teda mami,“ říkám s upřímným obdivem, „seš vážně dobrá…“

„Já to vím,“ usmívá se máma. „Ale vědí to ti druzí?“

## 2/

  

Počasí je skvělé; je sice stále hodně větrno, ale teplo: odpoledne bývá až třiadvacet stupňů. Je to poprvé v životě, co nemám v prosinci studený nos a ruce.

Hotel je tříhvězdičkový, celkem pěkný; mámin jednolůžkový pokoj má dokonce přímý výhled na moře. V hotelu ovšem pouze snídáme (máma ještě před odletem požádala Olivera, aby zrušil zakoupenou polopenzi) a na obědy a večeře chodíme do početných restaurací v letovisku (mým nejoblíbenějším jídlem jsou brambory ve slupce, papas arrugadas, nejlépe s pikantní červenou omáčkou mojo, a především gambas, krevety servírované ve vroucím olivovém oleji, s teplou česnekovou bagetou). Číšníci i hosté nás očividně považují za manžele s dcerou. Když jednou máma odejde na toaletu a Oliver mě vášnivě políbí, dvojice starších Angličanů u sousedního stolu na nás vytřeští oči. Někdy je to nepříjemné, jindy se podobnými reakcemi docela bavíme.

„Nein, Vater, nein!“ bráním se, když mě na pláži plné Němců Oliver obejme.

## 3/

  

Na pláži si ovšem znovu uvědomím, že Oliverovi se líbí převážně mladé ženy; jeho výmluvně zaujatý pohled několikrát dokonce provází i velmi mladé dívky. Když ho na to po pár dnech v mámině nepřítomnosti upozorním (o něco žárlivěji, než jsem původně chtěla), k mému překvapení se vůbec nepokouší zapírat.

„Samozřejmě že se mi líbí mladé dívky,“ říká naprosto klidně. „Proč by se mi probůh líbit neměly? Připadalo by ti snad přirozenější, kdyby se mi líbily tyhle stařeny?“ ukáže směrem k vrásčitým německým penzistům.

(„Proč se vlastně tyhle ženské opalují?“ tázala jsem se hned první den Olivera, když jsem viděla, jak systematicky a odpovědně se všechny ty vrásčité důchodkyně po dlouhé hodiny věnují chytání bronzu. „Kvůli komu, to mi řekni?“

„Kvůli prohlídkám u doktora,“ odpověděl suše. „Kvůli panu primářovi…“)

„Připadalo by mi přirozenější, kdyby se ti líbily ženy plus mínus tvého věku.“

„Pak bych tu ovšem nebyl s tebou,“ podotkne Oliver celkem logicky.

Napadají mě už jenom argumenty typu Uvědom si laskavě, kolik ti je let nebo Vždyť bys mohl být jejich otcem…, takže jsem radši zticha.

„Víš, co odpověděla Brigitte Bardot, když se jí ptali, proč dává i po čtyřicítce přednost mladým chlapcům?“ říká Oliver: ‚Vždycky se mi líbili mladí lidé. Nechápu, proč bych měla svůj názor měnit jenom proto, že stárnu…‘“

Mlčím, ale klíčí ve mně jakási nespokojenost.

„To bych podepsal,“ dodá.

„Líbí se ti moje máma?“ říkám poněkud útočně. „Myslím fyzicky?“

Oliver zaváhá.

„Je to krásná, inteligentní ženská,“ volí pečlivě slova. „Je… oso­b­nost.“

Cítím v tom opatrnost, která mě popuzuje.

„Přitahuje tě? Chtěl by ses s ní ještě dneska vyspat?“

„Dneska v kolik?“ pokouší se to obrátit v žert, ale já mu to nedovolím.

„Chtěl, nebo nechtěl?“

Dívám se mu do očí.

„Ptáš se moc kategoricky. Život není takhle kategorickej.“

„Dobře. Spíš chtěl, nebo spíš nechtěl?“

Oliver vzdychne.

„Spíš nechtěl,“ odpoví neochotně.

„Tak vidíš,“ říkám smutně. „A co až bude přes čtyřicet mně…?“

„Co chceš prokristapána slyšet?“

„Upřímnou odpověď.“

„Nevím. Opravdu nevím.“

„Ty nevíš? Ale jak mám potom s tebou žít, když nevíš?“

„A jak mám žít já, když nevím?!“ naštve se definitivně Oliver. „Proč si sakra pořád myslíš, že já to mám snazší? Svět se nedělí na chlapy a na ženský, jak se ti snažej namluvit v Cosmopolitanu, svět je jenom jeden. Všichni jsme na stejný lodi. Všichni, ty i já, jsme ve stejnym unisex průseru s názvem Lidskej život – tak už to konečně pochop!“

„Já samozřejmě chápu, že život je průser – a s tím jsem smířená,“ zvýším hlas. „S čím se ale smířit nedokážu, jsou některý tvoje názory!“

„Tak vidíš!“ zajásá Oliver. „Samas to řekla! Tohle je naprosto typickej ženskej přístup! S nedokonalostí života jste schopný se jakž takž vyrovnat: To je život, je třeba ho brát, jakej je, říkáte si celkem rozumně. Ale s nedokonalostí chlapů se kupodivu nesmíříte nikdy. Pořád budete naivně hledat toho dokonalýho. Toho si dokonce přímo nárokujete. Připadá vám, že ideální chlap je vaše nezadatelný ženský právo. Když takovýho chlapa nedostanete, jste spravedlivě rozčilený…“

„Kecy!“

„Stárnu, Jardo, dělej s tím něco! Obklopuje mě krutý, nespravedlivý svět, Jardo, copak to nevidíš? Ty s tím nic neuděláš?! Jste naštvaný na Boha, ale protože moc dobře víte, že Bůh reklamace nepřijímá, seřvete aspoň chudáka kostelníka…“

Po zbytek dne spolu nemluvíme. Zkouším si číst, ale nedokážu se soustředit. Myslím na Rickieho a stýská se mi.

Nakonec nás s Oliverem musí usmířit máma.

To jsme to dopracovali.

## 4/

  

Štědrý den je tu poznat prakticky jen podle toho, že pláž je už od rána plná přiopilých, německy hovořících Santa Clausů v plavkách. S mámou se shodneme, že je to mile absurdní a že to v nás naštěstí – na rozdíl od kaprů, purpur na plotně a rozzářených stromečků v oknech bohnického sídliště – nevyvolává téměř žádné vánoční asociace.

Přesně před osmi lety mi umřel táta.

Sedíme v malé kavárničce na kraji pláže, číšník přináší skleněný džbán plný skvěle vychlazené sangríe.

„Tak trochu jiné Vánoce…,“ říká spokojeně Oliver. „Prima slogan, ne? Asi to prodám nějaký cestovce.“

Máma pozoruje jeho sešmajdané sandály a tričko plné děr.

Neříkej nic, prosím ji v duchu.

„Představ si, že naše teta,“ říká zamyšleně máma, nerozbalené brčko v puse, „peče léta na Vánoce vánočku…“

„Nereptáme,“ přidám se vděčně, „aspoň máme něco pro kočku…“

Oliver nám oběma pohladí předloktí a potom nás políbí.

Je to poprvé, co si to od něj máma nechá líbit. Maličko přitom zrudne.

„Tak šťastné a veselé,“ říká Oliver a zdvihá sklenici k přípitku.

Mámina ruka zaváhá.

„My tohle neříkáme, Olivere,“ informuji ho tiše. „Sorry.“

Oliver omluvně pokrčí rameny.

„Tak co třeba Na zdraví?“ zkusí to znovu.

„Na zdraví a na lásku,“ říká máma a ťukne si s námi.

Po zbytek odpoledne potom skáčeme ve vlnách.

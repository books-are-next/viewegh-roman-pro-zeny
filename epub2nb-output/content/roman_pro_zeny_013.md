---
title: KAPITOLA VII
contentType: prose
---

_S kadeřnicí Sandrou o výhodách polopenze – Náhle ztichlé vlasové difuzéry_

## 1/

  

„Takže koukám už po dovolený…,“ promluví Sandra, moje kadeřnice, zatímco mi pročesává mokré vlasy (když mi jednou udělala trvalou, máma sarkasticky poznamenala, že Sandra bude nejspíš **umělecký pseudonym**).

„Opálená, odpočinutá…,“ říká.

V létě je konverzace se Sandrou přece jen snazší než v zimě. Od začátku května až do konce září si obvykle vyprávíme o dovolených (kam se chystáme, respektive kde už jsme byly a podobně), ale po celý zbytek roku nikdy dost dobře nevím, o čem se s ní mám bavit. Jiné ženy s kadeřnicemi většinou dlouze mluví o svých vlasech a o vlasové kosmetice, jenže já toho o vlasech nebo o šampónech tolik nevím – nebo alespoň ne tolik, aby mi to vydrželo celou tu hodinu, kterou u Sandry prosedím. Máma i Ingrid shodně tvrdí, že chodí k holiči vcelku rády (Ingrid říká, že je jí velmi příjemné, když jí někdo cizí myje hlavu), ale já bych se bez návštěv v kadeřnictví klidně obešla: jednak musím po celou tu dobu snášet detailní pohled na svůj obličej (bez brýlí a s mokrými zplihlými vlasy si vždycky připadám spíš ošklivá) a jednak musím pořád vymýšlet nějaká křečovitá konverzační témata.

„No jo,“ přinutím se do přátelského úsměvu. „Už bohužel po dovolený…“

„Kde jste byla?“

„Na Korčule,“ říkám nenuceně. „Přímo v tom městě, jestli to znáte…“

„Neznám. Ale slyšela jsem, že je to tam moc hezký…“

Souhlasně přikývnu.

„My jsme byli předloni na Brači,“ říká po chvíli Sandra.

Ani tentokrát mě nenapadá žádná použitelná replika, takže aspoň kývnu bradou a zdvihnu významně obočí.

„Na čtrnáct dní. S polopenzí.“

„My jsme taky měli polopenzi,“ odpovídám.

„Ono je to lepší,“ přeruší Sandra za mými zády práci. „Člověk jim nemusí aspoň o dovolený vařit, že jo?“

Jsem bez brýlí, takže Sandřin odraz v zrcadle přede mnou je značně rozostřený a výraz v jejím obličeji mohu pouze odhadovat. Pro každý případ se široce usměju.

## 2/

  

„Na Brači kde přesně?“ zeptám se o něco později, jako bych Brač znala.

„Na Bolu. Jak je **Zlatny rat**, jestli víte?“

Omluvně vrtím hlavou – tak intenzivně, že mi Sandra musí zastavit bradu dvěma prsty, aby mě nestřihla.

„Pardon,“ omlouvám se.

„To nic.“

Nůžky tiše cvakají.

„A vy?“ ptá se Sandra. „Na jak dlouho jste byla? Na Korčule?“

„Na čtrnáct dní…,“ zvýším hlas, abych překřičela hluk vlasových vysoušečů.

„To je lepší. Na tejden to pokaždý strašně rychle uteče. Člověk si nestačí doopravdy odpočinout.“

Horlivě kývu.

„S přítelem – jestli se můžu zeptat?“ zakřičí Sandra. „Nebo s kamarádkou?“

Mám pocit, že na mě v zrcadle zamrkala, ale nejsem si jistá.

„S přítelem!“ volám hlasitě, ale zatvářím se otráveně a okázale vzdychnu. Proč jsem to udělala? Předkloním se těsně k zrcadlu a zkoumám svůj obličej.

„No neříkáte to zrovna nadšeně!“ huláká Sandra a pohlédne na svou kolegyni u vedlejšího stolu.

Připadá mi, že obě vyčkávají.

„Už ho nemiluju!“ křičím s úsměvem. „Zamilovala jsem se tam do skoro čtyřicetiletýho chlapa! Věřily byste tomu?“

Najednou je ticho.

Najednou není slyšet ani jediný fén.

Všechny kadeřnice i zákaznice se ke mně pobaveně otáčejí.

„Jo tak proto to tak spěchalo!“ říká spokojeně Sandra a triumfálně se rozhlíží. Přitahuje si sousední křeslo a sedá si vedle mě.

„Ježišmarjá, tak honem vyprávějte…“

---
title: KAPITOLA XXVI
contentType: prose
---

_Meet my parents – Trio kuřátek – Lze být pyšný na zámkovou dlažbu? – Nedáte-li malovaný, dejte aspoň bílý!_

## 1/

A v dubnu mě Oliver představí svým pětašedesátiletým rodičům.

Jako by nevěděl, že i bez toho máme dost problémů!

Jako by nestačilo, že je mu čtyřicet, že spal s mou matkou, že chlastá jako duha, že se příšerně obléká, má strašlivé názory a strašlivého nejlepšího přítele – on ještě ke všemu musí mít **rodiče**!

Seznam Oliverových nedostatků se zlověstně rozrůstá.

## 2/

Eskortuje mě k nim na velikonoční svátky; tvrdí, že už tu návštěvu nelze dále odkládat. Cestou v autě se mi snaží vsugerovat, že bych to měla brát ne jako nepříjemnou povinnost, nýbrž jako poctu. V jeho životě bylo mnoho známostí, naznačuje mi, ale svým rodičům představil jen ty opravdu vážné…

„A co **Bludičku**?“ zeptám se rovnou. „Tu jsi jim představil?“

Oliver se náhle velice soustředí na řízení.

„Aha,“ říkám kysele.

## 3/

Zastaví před řadovým domkem na samém kraji obce; dál už jsou jenom pole. Zahrádka je pečlivě udržovaná, po **hluku a smogu velkoměsta** tu není ani památky – ale bydlet bych tu rozhodně nechtěla. Oliver vypne motor a nečekaně zatroubí, takže se nepříjemně leknu (někdy se mi z podobných leknutí dělají opary). Záclonky s květinovým vzorem se poodhrnou – a rodiče už nám chvátají vstříc. Usmívají se, ale dobře vím, že mě zároveň nenápadně srovnávají s Oliverovými předchozími dívkami.

Oliver mě popadne za ruku a vleče mě k nim. Ve tváři má výraz, který dosud neznám a který mi ho odcizuje. Kolikátá **návštěva** tak zhruba jsem? říkám si v duchu. Čtvrtá? Sedmá? Kolikrát už tuhle hru hráli?

„Dobrý den!“ volají všichni tři s úsměvem.

První dojmy: otec je křečovitě žoviální, překvapivě drobný; má už dost řídké vlasy (je to dědičné?) a u krku mu visí nanejvýš odpudivá kravata. Matka je obézní, ale upravená; očividně se snaží o **klidnou** **důstojnost**. Je to ten typ, který veškerou péči věnuje účesu, obličeji, dekoltu a nehtům – to ostatní zakryje volný kostým a hedvábné šály… Okamžitě si je oba představím v posteli (nemůžu si pomoct, vážně).

„Tak tohle je Laura, mami,“ říká Oliver.

Matka mě obejme se srdečností, která se kupodivu zdá být upřímná. Nejdřív si tak rychlou náklonnost neumím vysvětlit, ale když v obývacím pokoji ve stojánku na časopisy objevím několik posledních čísel **Vyrovnané** **ženy**, pochopím: obliba časopisu se zřejmě přenáší i na jeho redaktorky… Během oběda (uprostřed stolu je bílý květináč se zeleným pažitem, čokoládovým zajíčkem a třemi žlutými kuřátky) proto snaživě vyprávím několik historek z naší redakce.

Oliver na mě pochvalně mrká.

## 4/

Odpoledne se všichni jdeme projít **po městě** (absolutně nechápu, kde berou odvahu nazývat tuhle příšernou ospalou díru městem). Oliverova matka se do mě s šokující samozřejmostí **zavěsí**, Oliver jde po boku otce tři kroky před námi. Kráčíme nesmyslně pomalu, takže je mi jako obvykle zima a připadám si jako na pohřbu. Konečně přicházíme na jakési náměstí.

„Nově vydlážděné!“ upozorňuje mě pyšně Oliverův otec.

To je možné, nicméně všechny obchody i jediná kavárna jsou zavřené. Ještě dvacet čtyři hodin, uvědomuju si. S Oliverovou matkou hovoříme o šampónech a balzámech na vlasy; papouškuju úryvky toho, co jsem pochytila od kadeřnice – náhle se zastaví a uchopí moje vlasy mezi dva prsty. Cítím se jako kůň, kterého vedou na trh. Vzápětí nás míjí jakási starší prošedivělá žena, která před sebou tlačí rezavý vozík s propan-butanovou lahví.

„Ahoj,“ pozdraví ji Oliver.

Že neuhádnete, kdo to byl?

Jeho **spolužačka**.

## 5/

Večer se všichni díváme na televizi. Po skončení filmu s Dustinem Hoffmanem se vymluvím na bolest hlavy a jdu si lehnout – do Oliverova **studentského pokoje**.

Oliver za mnou přijde asi o hodinu později.

„Tak co?“ chce vědět.

Nevím, co na to říct, takže usínáme v atmosféře nevyřčené neshody (za ruku mě nedrží).

Ráno Oliver naštěstí vstane jako první a mě nechá spát. Jsem mu vděčná. Jsem vděčná za každou minutu samoty. Podaří se mi ještě usnout, ale po chvíli mě vzbudí podivný šramot: když otevřu oči, nad postelí stojí Oliverův otec s pomlázkou v ruce.

I tentokrát má kravatu.

„Hody hody doprovody, dejte vejce malovaný!“ recituje neuměle jako školák, a než stačím cokoliv udělat, strhne ze mě peřinu. Spím jen v tričku a nemám kalhotky, takže moje zaječení je zcela autentické. Vyskočím z postele a rukama si stahuji látku co nejníž. Křečovitě se usmívám. Oliverův otec zrudne, ale dělá, že si ničeho nevšiml.

„Nedáte-li malovaný, dejte aspoň bílý, slepička vám snese jiný!“ drmolí statečně a zlehka mi otírá barevné mašle o nahá stehna.

Oběma je nám to hluboce trapné, ale žádná vejce, kterými bych se mohla vykoupit, pochopitelně nemám. Vtom přichází Oliver s matkou; žádám ho očima o pomoc – jenže Oliver má za zády rovněž pomlázku, a místo aby mě vysvobodil, začíná mě mlátit přes ruce, kterými si přidržuji tričko. Bolí to.

„Hody hody doprovody! Naval vejce!“ huláká zběsile.

Panebože, co ti dva kreténi ode mě očekávají – že si kvůli nim vyříznu vaječníky? Když už se zdá, že je po všem, přiskočí ke mně matka a polije mě jakousi příšernou lacinou voňavkou.

Nato oba rodiče se smíchem odejdou.

Opírám se o zeď a zhluboka dýchám, abych se z toho smradu nepozvracela.

„Ber to s humorem,“ říká Oliver.

Pohlédnu mu přímo do očí.

„Já se **snažím**!“ zasyčím na něho. „I když bych upřímně řečeno byla radši, kdybys byl oboustrannej sirotek…“

---
title: KAPITOLA XIII
contentType: prose
---

_Člověk se vyvíjí – Jak se s tím vyrovná Laura? – Co koupí Rickie Lauřině matce k Vánocům? – Nečekané doznání nejlepší přítelkyně – Sex v Marlboro Country – Telefonují dospělí lidé_

## 1/

  

Oliver zacouvá nazpět do koupelny, kde se zamkne.

Máma se v předsíni posadí na kufr. Jdu k ní, abych ji objala, ale ve stejné chvíli Oliver cosi křikne přes dveře. Nerozumím mu – zní to jako zasténání.

„Co jsi říkal, Olivere?“ volám.

Máma posměšně zavrtí hlavou.

„Co chceš, **Pažoute**?“ houkne hlasitě.

Slyším, jak Oliver vzdychne. Potom mě s mrazivě přesnou výslovností požádá, zda bych mu nepřinesla jeho **značně obnošené, veskrze nemoderní šatstvo**.

Mámě se do tváří nahrne červeň.

„Vypadni z mojí koupelny, Pažoute!“ rozkřikne se. „Okamžitě vypadni z mýho života!“

Nepoznávám ji.

„Lidi se měněj, mami,“ šeptám. „Vyvíjej se…“

„Na to kašlu!“ syčí zlostně máma.

„Hned jsem u tebe, vydrž!“ volám na Olivera.

Chci mámu pohladit, ale ona přede mnou uhne.

„Mami?!“ vyhrknu zaskočeně. „Co blázníš?“

Konečně se vzpamatuje a přitáhne si mě k sobě. Ale promluvit ještě nedokáže.

„Mami,“ říkám chlácholivě, „dobře, je to obrovská, asi nepříjemná **náhoda** – ale není to přece ničí **vina**…“

Praví, že o tom nechce mluvit. Potřebuje prý nějaký čas, aby se s tím vyrovnala – pokud to vůbec někdy dokáže. Ztěžka vstane, jde do kuchyně a zavře za sebou dveře.

Zaklepu na dveře koupelny. Oliver mi otevře. Zdrceně sedí na okraji vany, ručník stále v klíně. Líbám ho, ale on zůstává netečný.

„Sorry,“ šeptám omluvně. „Tvrdila, že přiletí nejdřív dneska odpoledne…“

Nepřítomně se souká do slipů. Škádlivě mu narovnám penis, ale ani tentokrát nereaguje.

„Řekni něco!“ žádám ho zoufale. „Prosím tě!“

Podívá se na mě. Bude prý o tom přemýšlet.

Potřebuje prý čas, aby se s tím vyrovnal.

## 2/

  

Vykrade se z bytu, ani se neohlédne. Jakmile za ním zaklapnou dveře, máma jde spát. Hodinu čekám, jestli Oliver zavolá, ale mobil mlčí. Nevydržím být sama, a tak zavolám Ingrid, že k ní okamžitě jedu.

Ingrid je zpočátku příslušně šokována, ale nyní už vypadá pobaveně.

„Ale co **já**?“ stěžuju si rozhořčeně. „Vyjde najevo, že Oliver **spal** s mou matkou, nicméně ani matku, ani Olivera kupodivu vůbec nezajímá, jak se s tím vyrovnám **já**…“

Ingrid se usmívá.

„To už je dávno promlčený,“ říká. „To už je fakt dlouho zaschlý sperma…“

Zatvářím se pohoršeně, jenže v téže chvíli mi zvoní mobil. Vrhnu se k němu, ale je to bohužel Rickie. Volá z práce: Co prý má koupit mé matce k Vánocům?

„**K Vánocům**, Rickie?“ opakuji po něm užasle a mrknu na šklebící se Ingrid, ale poprvé pocítím píchnutí výčitky. „Je začátek **září**…“

Rickie mi vysvětluje, že jim včera přišly hezké barevné kryty na Nokii 3210 – typ, který máma používá. Napadlo ho, že bych mu mohla pomoct nějaký vybrat. Samozřejmě by jí nedával jenom ten kryt, ale třeba ještě svítící anténku, nebo by jí nainstaloval motorek pro vibrační vyzvánění. Nebo dokonce obojí.

Připadám si špatná.

„S tím krytem to je dobrej nápad, Rickie,“ říkám a krk se mi svírá. „Vybereme ho někdy spolu.“

Ptá se, jestli se dneska uvidíme.

„Zítra, Rickie, jo?“ říkám. „Chtěla bych bejt dneska s mámou.“

S Oliverem, Rickie. S Oliverem.

Rickie chvíli trucuje, ale nakonec souhlasí. Přinese mi zítra ukázat ty kryty.

## 3/

  

„On je někdy tak hodnej!“ říkám Ingrid, jakmile zavěsím.

Dneska jsem to já, kdo nervózně přechází po její garsoniéře. Ingrid mě pozoruje ze sedačky stejně jako včera já ji: napůl chápavě, napůl ironicky.

„Kdo? Rickie, nebo Oliver?“

„Rickie… Připadám si **špatná**.“

„Proč by sis měla připadat špatná?“ říká Ingrid trochu moc automaticky.

„No proč asi? Podvádím ho, zatímco on myslí na vánoční dárky pro mou mámu…“

Pohledem zkontroluju mobil: displej je tmavý.

„Jen se neboj, voni nás taky podváděj – a víckrát,“ říká Ingrid. „Věř tomu, že nás podváděj tak často, že jim to za celej život ani nestačíme vrátit.“

Říká to s takovým zápalem a s tak vědoucí převahou, až mě napadne, jestli s Rickiem náhodou něco neměla.

„Víš snad o Rickiem něco, co já nevím?“ ptám se parodicky, jako v nějakém filmu.

„Možná,“ říká Ingrid.

To mě probere. Zastavím se.

„Možná?“

Ingrid pokrčí rameny.

„Jednou to na mě zkoušel,“ říká. Je znát, že váží každé slovo. „Konkrétně loni na silvestra, když jsem spala u vás.“

„U nás?!“ vyjeknu. „Zatímco jsem já spala, tak on…? Tak vy jste…?“

To se mi snad zdá!

„Tak **on**,“ říká Ingrid důrazně. „Ale nepředstavuj si bůhvíco: vykládal mi, jak hrozně moc se mu líbila Julia Roberts v **My best friend’s wedding**, a pokoušel se mě líbat.“

„Líbat?!“

V jakém světě to žijeme? Podvádíme – a jsme podváděni.

„Nejen to. Dokonce mi v jednu chvíli strčil ruku pod kalhotky…“

Na tohle se musím posadit. Můj konsternovaný pohled přece jen uvede Ingrid do rozpaků.

„Já jsem mu tu ruku samozřejmě vyndala,“ hájí se. „Naprosto nic se nestalo.“

Rickie, ty hajzle!

Ingrid se ke mně nakloní, vezme mou pravou ruku a zasune si ji za okraj kalhotek. Na bříškách prstů cítím její chloupky. Nijak mě to nevzrušuje, ale není to ani nepříjemné.

„Ale tvoji bych tam nechala…,“ šeptá Ingrid a rozpustile zakmitá špičkou jazyka. „Řekla jsem ti to jen proto, abych ti pomohla sejmout břímě morálních výčitek.“

Podezíravě si ji měřím. Čelí mému pohledu s klidným úsměvem. Buď s Rickiem opravdu nic neměla, nebo je stejně dobrá herečka jako Julia Roberts.

Mobil!!! Ingrid mě nechce pustit. Konečně ruku vyprostím a hrábnu po vyzvánějícím přístroji: žádné _neznámé číslo_ mi není tak důvěrně známé jako tohle.

„Nic neříkej! Kde jsi?“ vychrlím na Olivera bez pozdravu. „Jedu za tebou! Musím tě vidět!“

„A abys v tom mohla pokračovat…,“ říká polohlasem Ingrid.

Oliver volá z domova. Jeho hlas zní ztrhaně, dutě. Pozvání na oběd odmítá: snídal pozdě a nemá ještě hlad. Navrhuji, abychom si v tom případě dali třeba jen koblihy a kávu v **Dunkin’ Donuts**… Raději ne, říká, na takový podnik si **dneska** připadá příliš starý.

Konečně mi to dojde: původně jsem se domnívala, že je zdrcený z trapnosti onoho ranního incidentu, a že mu navíc vadí, že jsem jaksi v přímém příbuzenském poměru s jeho bývalou láskou. Ale je to jinak. Dnes ráno si Oliver pouze bolestně uvědomil, že je definitivně v onom věku, kdy muži začínají pošilhávat po dcerách svých někdejších milenek. Celý ten ranní výstup byl pro něj **především** nepříjemnou připomínkou přicházejícího stáří.

Oliver mou teorii ani v nejmenším nepopírá.

„Plus je mi krajně nepříjemné i to,“ doplní mě, „že jsem se zamiloval do dcery osobního svědka svých předčasných ejakulací a dalších –“

„Ušetři mě detailů,“ říkám rychle. „Nandej si zubní protézu, jedu k tobě.“

## 4/

  

Nad postelí v Oliverově překvapivě útulné nuselské garsoniéře (čekala jsem příslušný bohémský bordel, ale Oliver tu má místy až pedantský pořádek) visí jedna z těch velkých reklam na cigarety Marlboro – **Marlboro Country**. Určitě je znáte: široké pláně zalité měkkým světlem zapadajícího slunce, divocí koně, usměvaví opálení kovbojové v džínsách a kostkovaných košilích – a pod tím následující text:

**This is the place where some men do what others only dream about.** (Tohle je místo, kde někteří muži dělají to, o čem ostatní pouze sní.)

Ležím s tváří položenou na Oliverově hrudi. Oliver mi dýchá do vlasů a dvěma prsty mi jemně hladí nahá záda. Je mi krásně.

Ozve se můj mobil (podle vyzvánění vím, že je to Rickie), ale já ho vypnu. Oliver mě, abych tak řekla, úplně **přesměroval**.

„To byl ten chlapec?“ říká Oliver.

Přikývnu.

„Když teď řeknu, že s ním soucítím,“ přemítá nahlas Oliver, „bude to – přestože je to z mé strany bezmála **upřímné** – ještě větší morální hnůj, než kdybych případně tvrdil, že je mi to šuma­fuk.“

Nespokojeně se zavrtím. Nechci takovéhle věci slyšet – i kdyby to byla stokrát pravda.

„Takže naprostá lhostejnost je v tomto případě vlastně morálnější,“ říká Oliver.

Ochutnám jazykem jeho kůži a mlasknu. Miluju jeho kůži!

„Pojďme se bavit spíš o mámě,“ řeknu.

„Máma má Lauru,“ říká Oliver. „Laura mele maso. Lauro, ty to umíš líp než máma!“

„Přestaň!“

Praštím ho dlaní do prsou a potom se dlouze líbáme.

„Měli bychom k tomu přistupovat jako dospělí lidi,“ navrhuju. „Zavolejme mámě a –“

„Dospělí lidi s postelí plnou plyšových talismanů?“ říká Oliver.

## 5/

  

Ale odpoledne jí opravdu voláme.

„Ahoj,“ říkám opatrně. „Nevzbudili jsme tě doufám?“

„My?“ nechápe zprvu máma. „Jo tak…“

Její hlas zní okamžitě kysele: Ne ne, už je prý dávno vzhůru.

„Dej mi ji,“ řekne nečekaně Oliver.

Je nervózní – ale zároveň vypadá odhodlaně. Imponuje mi to. Předám mu telefon, vezmu ho za ruku a on mi ji pevně sevře.

„Ahoj, to jsem já,“ říká mámě.

Máma mlčí.

„Co kdybychom si, Jano, někde v klidu promluvili?“ pokračuje statečně Oliver. „Všichni tři? Třeba hned zítra?“

Nic se neozývá.

„Prosím,“ dodá Oliver.

„Pažoute?“ uslyším konečně mámu, „předej laskavě ten mobil zpátky mý dceři.“

Oliver pokrčí rameny a předá mi telefon.

„Mami, pochop,“ začnu, „já jsem **zamilovaná**…“

„Gratuluju.“

Úplně **vidím**, jak se máma ušklíbla.

„Mami, já přece nechci, já přece ani **nemůžu** dělat něco tobě natruc!“ zvolám zoufale.

„Ale co po mně chceš?!“ křičí máma. „Abych vám s Pažoutem **požehnala**?!“

„Aby ses to aspoň **pokusila** pochopit!“

Slyším její dech.

„Mami?“

Dlouze, hluboce si povzdychne. Připadá mi, že v tom jediném povzdechu je obsažený celý její život: všechna ta zklamání, úmrtí, rozchody.

„Tak jo,“ říká neochotně. „Chcete se sejít. Kde?“

Navrhuju kavárnu Louvre na Národní třídě – vím, že to tam má ráda. Třeba zítra v jednu?

„Dobře,“ souhlasí po chvíli. „Ale vyřiď tomu **člověku**, ať si laskavě nebere tenisky…“

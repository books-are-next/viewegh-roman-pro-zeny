---
title: KAPITOLA XXIV
contentType: prose
---

<section>

_Zprávy z domova – Kafe od Žida – Láska po telefonu – Oliverův nečekaný návrh_

## 1/

Vítejte z dovolené aneb Zprávy z domova:

**Babička** na novoroční vycházce s pečovatelkou upadla a zlomila si krček v kyčli. Je po operaci a leží na Bulovce, na pokoji se dvěma dalšími podobně nepohyblivými stařenkami a jedním umírajícím státním úředníkem na penzi. Obden se u ní s mámou střídáme v návštěvách. Pokoušíme se ji všemožně rozptýlit, ale babička je nezvykle zamlklá; dokonce se mě ani jednou nezeptá, zda už mám chlapce.

**Hubert** hned po Vánocích opustil rodinu a přestěhoval se k **Ingrid** do její garsoniéry. Silvestra už slavili společně. Ingrid Hubertovi zakoupila dvě velké knihovny, stojací lampu a samozřejmě křeslo. Tvrdí, že je poprvé v životě opravdu šťastná. Oliver je nadšený a vyčítá mi, že jeho radost nesdílím.

**Žemlová** má rakovinu. Chodí na ozařování, takže jí slezly vlasy a musí nosit šátek – s téměř stejným vzorem, jaký má závěs na jejich botníku. Tváří se, jako by její rakovina byla moje a mámina vina. **Žemla** se nás zase, kdykoliv se s ním srazíme na chodbě, pokouší objímat. Přišel nám to říct ještě týž večer, kdy jsme přiletěly z Kanárů. Je z toho pochopitelně zdrcený. Máma mu udělala kafe a nezúčastněně ho vyslechla. Rozhodla se, že se v tom nebude citově angažovat. Říká, že jestli **ona** nemá právo na lhostejnost, tak pak už nikdo.

**Tesařovou** bije manžel. Řekly mi to Vlasta se Zdeňkou. Zatím se jí to díky mejkapu pokaždé podařilo utajit, ale po silvestru to definitivně prasklo – zlomený nos a rozbité obočí lze totiž těžko zapudrovat. Romana šéfovou utěšuje výčtem slavných žen, které rovněž zažily domácí násilí.

Zatím to příliš nepomáhá.

## 2/

Od vydavatele **Vyrovnané ženy** jsme všichni dostali k Vánocům vstupenky do Národního divadla – na Maryšu. Zavolala jsem mámě a zeptala se, zda nemám lístky vzhledem k situaci s babičkou někomu věnovat, ale máma řekla, že půjde ráda; potřebujeme se prý rozptýlit.

Oběma se nám to moc líbí, Zuzana Stivínová je coby Maryša skvělá. Ještě dlouho po představení dojatě mlčíme.

„Víš, co mě napadlo?“ promluví konečně máma, když jdeme mrazivým večerem na nejbližší metro.

„Ne,“ drkotám zuby.

„Situace Maryši je tragická, protože nemiluje Vávru, ale Francka. Jenomže co když ženská žádnýho Francka **nemá**?“

Máma na mě úkosem pohlédne a přitáhne si límec kabátu těsněji ke krku.

„Nebo co když si pořád není jistá, jestli ten její je ten pravej? Co když o všech chlapech, který pozná, pokaždý donekonečna **pochybuje**? Co když ji ta věčná nespokojenost, ta věčná nejistota, jestli si vybrala dobře, nutí dál a dál **hledat**?“

„Povídej mi o tom!“ souhlasím spontánně.

„Není pak ale lepší to **vzdát**? **Poddat se** nějaký tý otcovský nebo jiný síle? Nechat se zavalit tím **nezměnitelným údělem**? Zbavit se prostě tý nesnesitelný odpovědnosti za vlastní rozhodnutí…“

Tuším, co máma myslí.

„Můžeme si vybírat – to je ten problém. Proto jsme nespokojený,“ říká. „Vědomí **nevyhnutelnosti** by nám možná prospělo: **Tak to prostě je – a** **jinak to nebude. To je holt život.** Co když potřebujeme spíš **tohle**?“

## 3/

Od návratu z Kanárů jí Hans obden telefonuje; dvakrát třikrát týdně volá ona jemu. Mluví spolu německy, takže téměř ničemu nerozumím, ale když skončí, máma pokaždé vypadá zasmušile.

Vyprávím to Oliverovi. Nic na to neřekne, pouze pokrčí rameny.

O pár dní později mi cituje z rozečtené knihy s názvem **Generace X**: „Skupina lidí tíhnoucí k chronickému cestování na úkor vlastní dlouhodobé ekonomické stability a trvalého zázemí a vyznačující se tendencí prožívat katastrofické a extrémně drahé telefonní milostné vztahy s jedinci slyšícími na jméno Serge.“

Spokojeně se odmlčí.

„V tomto případě Hans,“ doplní.

Asi v polovině ledna vyleze z našeho bohnického faxu potvrzená objednávka letenky do Hamburku. Máma obratem zruší několik pracně sehnaných překladatelských zakázek a znovu podlehne oné odstředivé síle, která ji už od mládí žene pryč z Čech. Ze skříně v předsíni sundá svůj nejlepší kufr a začíná promyšleně balit. Náhle je plná energie. Usmívá se.

Když je v pohybu, cítí se v bezpečí.

## 4/

Letadlo odlétá ráno.

Máma vstane v půl šesté, o čtvrt hodiny později vylezu z postele i já. Máma si před zrcadlem v předsíni dosušuje umyté vlasy. Postavím se vedle ní a pozoruji ten nebetyčný rozdíl: já jsem ve zmačkané noční košili, rozespalá, s přeleželými vlasy a spánkem opuchlými víčky; máma je dokonale nalíčená, na sobě má nový kalhotový kostým a srší elánem.

„Tak pa, lásko,“ políbí mě na odchodu. „Opatruj se.“

„Šťastnou cestu, mami,“ říkám. „Užij si to.“

Zavřu za ní dveře a jdu na balkón. Na vedlejším balkónu stojí Žemla v červené šusťákové soupravě a kouří. Předstírám, že jsem si ho nevšimla. Máma nastupuje do taxíku, dlouze si máváme. Neujde mi, že mává i Žemla. Taxík odjíždí, máma tiskne dlaň na zadní okno.

„Kam a na jak dlouho?“ zeptá se Žemla nebývale stručně.

„Na čtrnáct dní. Do Hamburku,“ říkám trochu provinile. „Dobrý ráno.“

„Dobrý ráno.“

Típne cigaretu, ale zůstává na balkóně. Slyším Žemlovou cosi volat. Vracím se do bytu: působí podivně prázdně. Okamžitě si začnu připadat opuštěně. Usnout už nedokážu. Uvařím si kávu a čtu si včerejší noviny. V osm zvoní mobil – je to Oliver, odchází do práce.

„Tak jste nezaspaly?“ říká.

„Ne.“

„V kolik jí to letí?“

„V půl devátý.“

„Nebuď smutná.“

„Hm.“

Chvíli mlčí.

„Chtěl jsem ti navrhnout,“ říká potom, „abys ses ke mně nastěhovala.“

„To nestojí za to – na těch čtrnáct dní. Musím každej den k babičce.“

„Nemyslím na čtrnáct dní,“ opraví mě Oliver. „Myslím **napořád**.“

</section>

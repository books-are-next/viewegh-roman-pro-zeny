---
title: KAPITOLA XVIII
contentType: prose
---

_Oliver má pěnu u pusy – Je trvalý cit pouhý mýtus? – Spadla z oblakov – Výchova celníků v Čechách – Oliverovo protiamerické vystoupení_

## 1/

Ráno se probudíme takřka současně; Oliver se pootočí a začíná se mě opatrně dotýkat. Je to velmi příjemné, ale přesto ještě chvíli předstírám spánek. Konečně zavrním a přitisknu se k němu celým tělem; cítím jeho obvyklou ranní erekci. Políbí mě na rameno, lehce mě odstrčí, tiše vyklouzne z postele a plíží se do koupelny. Jde si vyčistit zuby, protože se chce milovat. Zatímco se dotýkám prsty v klíně, představuji si ho, jak stojí nahý před zrcadlem: penis ztopořený, oteklá víčka ještě slepená spánkem a na bradě zelenou pěnu…

Musím se usmívat – ale zároveň mě to vzrušuje.

„Pospěš si, miláčku,“ zavolám. „Už tě hrozně chci.“

## 2/

Večer Olivera nenávidím, ráno ho miluju.

Tak prudké výkyvy vztahu k partnerovi by mi ještě před pár lety připadaly nevysvětlitelně podivné, jaksi **nenormální** – ale dneska chápu, že bez podobného citového kolísání to bohužel asi nejde. Začínám už také tušit, že časové intervaly mezi momentální náklonností a momentální averzí se s léty zřejmě zkracují, a že okamžiky lásky a nenávisti se dokonce nejednou prolnou.

**Okamžitě vypadni, ty prevíte!**

**Ne, počkej! Zůstaň tu se mnou, lásko…**

## 3/

Na letiště odjíždíme jako čerstvě zamilovaný pár.

Oliver nejprve nemůže nastartovat, Praha je tradičně zacpaná a na letištním parkovišti dlouho hledáme volné místo, takže do příletové haly přibíháme na poslední chvíli – ale potom zjišťujeme, že mámin let má padesátiminutové zpoždění a máme naopak spoustu času. Letiště mě odjakživa znervózňují (a to i v případě, že sama nikam neletím), a navíc si dnes mezi všemi těmi obchodníky v tmavých oblecích ve svých starých džínách a sportovní bundě připadám nesvá. Oliver to vycítí a vezme mě za ruku; ostatně sám na tom s oblečením není o nic líp. Najdeme stánek s květinami, necháme si zabalit tři čajové růže a jdeme na kávu do baru **Meeting Point**. Oliver si všimne, že se mi chvějí ruce.

„Co se děje?“ říká.

Přisune si židli blíž a starostlivě mě obejme.

„Nevím,“ říkám po pravdě. „Dostala jsem to, ale tím to není. Mám trochu strach.“

Snažím se to nějak líp vysvětlit – Oliverovi i sama sobě. Snad je to tím, že jsem poloviční sirotek, ke všemu jedináček. Kromě mámy a babičky už na celém širém světě nikoho nemám – myslím nikoho z **vlastní rodiny**. S babičkou se už nedá příliš komunikovat.

A máma teď sedí kdesi v oblacích v mnohatunovém stroji, jehož volnému pádu z desetikilometrové výšky zabraňují jen čtyři porouchatelné motory…

„Mám mámu někde **nad mrakama**, chápeš?“ zoufám si.

Napůl je to upřímné, napůl to hraju.

„Citové vydírání,“ konstatuje Oliver, ale stále mě drží kolem ramen. „Laciný trik, jak mě přinutit, abych si tě vzal – a rozšířil tak okruh tvých nejbližších příbuzných alespoň na tři.“

Zatvářím se zklamaně.

„Zase to nevyšlo,“ říkám.

„Snad příště,“ praví Oliver povzbudivě.

## 4/

Postáváme mezi vycházejícími lidmi a vyhlížíme mámu. Hydraulické dveře, které nás dělí od tranzitního prostoru, se znovu a znovu otvírají. Náhle ji spatřím: vzpřímeně kráčí po boku mladého elegantního Asiata, který tlačí vozík s jejími kufry. Na sobě má nový kožený kabát, který jí moc sluší. Divoce mávám. Usměje se, krátce si nás s Oliverem prohlédne a potom se zastaví, aby se se svým cizokrajným společníkem rozloučila; podává mu ruku a cosi mu anglicky říká. Zřejmě to je něco vtipného, neboť mladík se nahlas směje. Netrpělivě přešlapuju. Máma konečně zamíří s vozíkem k nám.

„Tak co, vy dva holoubci?“ říká jakoby shovívavě. „Ještě vás to nepřešlo?“

Vrhnu se jí kolem krku a proti své vůli se rozpláču.

„Co je?“ ušklíbne se máma. „Bije tě?“

„Naopak,“ vzlykám a směju se zároveň. „Představ si, že jsme několikrát byli i v **divadle**… Nikdy bych nevěřila, že náš vztah takovou zkouškou úspěšně projde… Ale my jsme to dokázali!“

Máma mi uštědří lehký výchovný záhlavek, vyndá papírový kapesník a utírá mi oči.

„Vypadáš skvěle, mami. Vůbec nevypadáš unaveně,“ žasnu upřímně. „Jak to proboha děláš?“

„Mám naspáno víc jak šest hodin,“ vysvětluje mi. „Jsem svěží jako ranní rosa.“

Ta metafora sedí. Skutečně tak **působí**.

„No,“ odkašle si Oliver, „tak vás pěkně vítáme, **maminko**.“

Mámě zablýskne v očích, ale květiny od něho přijme a nechá se i políbit na tvář.

„Nazdar, Pažoute,“ říká a znovu si nás důkladně změří. „Byli jste někde **stanovat**? Nebo jste **čistili les**?“

## 5/

Venku je nevlídno, sychravo. Studeně mží.

„Panebože, tady **je** ale hnusně!“ říká máma, když vyjdeme před letištní budovu.

„To by se v Americe rozhodně nestalo,“ podotkne Oliver.

Za sebou táhne mámin kufr, já nesu její příruční zavazadlo. Ihned se k nám přitočí dva taxikáři.

„Taxi?“ osloví matku ten mladší; na sobě má teplákovou soupravu a koženou bundu, na nohou bílé ponožky a plážové sandály.

„Ne, děkujem,“ odmítne ho Oliver, než stačí máma cokoli říct.

Projdeme mezi taxíky a míříme k parkovišti.

„Tak si polib!“ ozve se za našimi zády tiše, ale zřetelně; hned vzápětí slyšíme krátký přidušený smích.

Oliver se otočí, ale oba taxikáři už jsou k nám zády – šourají se nazpět do letištní haly. Máma za nimi konsternovaně hledí.

„Mimochodem,“ informuje nás, „celník na pasovce se šťoural prstem v uchu. A potom mi **tou samou** rukou podal pas…“

„Skandální,“ říká Oliver.

„A ne snad? Na rukávu uniformy má **státní znak**!“ vrtí hlavou máma. „Co si ty lidi vůbec myslej?!“

Přicházíme k poslední řadě parkujících aut.

„Vykašli se na to, mami,“ říkám chlácholivě a raději rychle měním téma. „Tak kdy bude svatba? Už znáš termín?“

Ale mámu zajímá něco jiného. Zastaví se.

„Nech mě hádat,“ říká Oliverovi a neomylně ukáže na jeho starou škodovku. „Tohle, že jo?“

Mám to auto ráda, ale nyní ho vidím máminýma očima: levý blatník odlišné barvy, všechna ta prorezivělá místa, špinavá kola, vybledlý lak… Mezi ostatními, většinou zahraničními vozy vypadá doslova jako vrak.

„Že je to tvoje?“ směje se máma.

„Bingo,“ přikývne Oliver.

„**Věděla jsem**, že budeš mít takovéhle auto,“ říká máma spo­kojeně – tak spokojeně, až mě to zamrzí.

„Škoda 105 je víc než auto,“ říká Oliver, zatímco odemyká potlučené dveře. „Škoda 105 je **životní styl**…“

Jakkoli se snaží vtipkovat, poznám na něm, že mámina jízlivost je mu nepříjemná. Nastupujeme, máma si sedá dozadu. Uvnitř je zima a nepořádek a především tu jako vždycky cosi páchne (Oliver říká, že on nic necítí). S řevem nastartuje.

„Motor, který neslyšíte…,“ zazubí se.

Jsem ráda, že se kvůli mně překonává. Vyjíždíme z parkoviště.

„Všichni tvrdí, že nejhorší je ten rozdíl v čase,“ říká zamyšleně máma. „Myslím, že to není pravda. Nejhorší je ten rozdíl **kulturní**…“

Tohle už je na Olivera moc. Z ničeho nic se k mámě otočí.

„Víš co, Jani?“ říká. „Jenom se nám z tý Ameriky nepodělej…“

Máma se nadechne – ale nakonec neřekne nic. Zbytek cesty mlčíme. Když Oliver zastaví u benzinky, přesednu si dozadu k mámě a třu si obličej o její krk.

„Máš příšerně studenej nos,“ říká máma. „Víc než jindy.“

„Hm.“

„Dostalas to?“

„Dneska ráno.“

„Já taky ráno,“ říká máma.

Usmějeme se na sebe.

„Tak co Steve? Co svatba?“ zajímám se. „Povídej…“

Máma se dívá na Olivera, jak zavěšuje čerpací pistoli do stojanu a odchází platit.

„Žádná svatba nebude.“

Jsem v šoku.

„Svatba **nebude**?!“

„Je to idiot. Chce volit Bushe. Miluje zbraně.“

„Počkej, zadrž!“ říkám. „Ty si nevezmeš bohatýho, úspěšnýho, dobře vypadajícího a zdvořilýho Stevena, protože chce **volit Bushe**?!“

„Nevezmu si nikoho, kdo je pro trest smrti,“ říká máma. „Kromě toho trval na obřadu **v kostele**…“

Oliver se vrací.

„Nechci o tom teď mluvit,“ dodá spěšně.

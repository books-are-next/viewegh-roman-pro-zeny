<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-38</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-42">KAPITOLA XXXVI</p>

    <p class="MLP-text-uprostred--I">Důvěrně známý rukopis&nbsp;– Nekompromisní Laura&nbsp;– Zelený symbol rodinné soudržnosti&nbsp;– Klimakterické změny&nbsp;– Orfeus v&nbsp;metru</p>

    <p class="MLP-uroven3-nadpis" id="toc_marker-42-1">1/</p>

    <p class="MLP-text-bez1radku">Když jsem 5. prosince po návratu z&nbsp;redakce naučeným pohybem otevřela naši domovní schránku (pamatuji si to datum přesně, neboť cestou domů jsem potkávala bezpočetné čerty, Mikuláše a&nbsp;anděly), píchlo mě u&nbsp;srdce.</p>

    <p class="MLP-text">Oliverovo písmo jsem poznala okamžitě.</p>

    <p class="MLP-text">Doma se sesunu na nejbližší židli a&nbsp;prohlížím si obálku. Na známce je známý Ladův obrázek: zasněžená vesnice. Vím, že dopis nesmím otevřít (Netelefonujte mu! Nepište mu! Na jeho dopisy neodpovídejte!&nbsp;– strana 41), ale zároveň hořím zvědavostí. Úplně cítím, jak moje staré naděje znovu ožívají. Popadnu mobil a&nbsp;volám Ingrid.</p>

    <p class="MLP-text">„Poslal mi dopis!“ říkám vzrušeně.</p>

    <p class="MLP-text">„Robert?“</p>

    <p class="MLP-text">„<span class="MLP-znak-tucne-11b">Oliver!</span> Oliver mi poslal dopis!“</p>

    <p class="MLP-text">Ingrid vzdychne.</p>

    <p class="MLP-text">„Doufám, žes ho neotevřela?“ ptá se znepokojeně.</p>

    <p class="MLP-text">„Nesmím si ho ani přečíst?“</p>

    <p class="MLP-text">„Ne,“ nařizuje mi. „Strč ho do velký obálky a&nbsp;okamžitě mu to pošli zpátky.“</p>

    <p class="MLP-text"><span>„Nebudu mu odpovídat,“ navrhuju kompromis, „jenom si to přečtu…“</span></p>

    <p class="MLP-text">„Ne!“ trvá na svém Ingrid. „V&nbsp;žádném případě!“</p>

    <p class="MLP-uroven3-nadpis" id="toc_marker-42-2">2/</p>

    <p class="MLP-text-bez1radku">„Oliver mi napsal dopis,“ říkám téhož večera mámě. „Co mám dělat?“</p>

    <p class="MLP-text">Ukážu jí obálku. Dosud jsem ji neotevřela, ale zároveň už několik hodin nedokážu myslet na nic jiného.</p>

    <p class="MLP-text">Máma vypadá bezradně. Sedá si ke stolu a&nbsp;zapaluje si. Bílá obálka leží mezi námi.</p>

    <p class="MLP-text">„Ty víš, dítě, že tě miluju,“ promluví po chvíli. „Hrozně ráda bych ti poradila dobře. Hrozně ráda bych ti poradila tak, abys byla <span class="MLP-znak-tucne-11b">šťastná</span>&nbsp;– ale podívej se na <span class="MLP-znak-tucne-11b">můj</span> život…“</p>

    <p class="MLP-text">Bezmocně rozhodí rukama. Ten jediný pohyb zahrnuje všechny minulé roky, všechny ty nepodařené vztahy.</p>

    <p class="MLP-text">„Copak <span class="MLP-znak-tucne-11b">já</span> můžu někomu radit?“ dodá sklesle.</p>

    <p class="MLP-uroven3-nadpis" id="toc_marker-42-3">3/</p>

    <p class="MLP-text-bez1radku">Nazítří pošlu Oliverovi dopis nazpět.</p>

    <p class="MLP-text">Neotevřený.</p>

    <p class="MLP-text">Jsem na sebe pyšná, dokonce se svou nekompromisností po­chlubím Robertovi.</p>

    <p class="MLP-text">Do Vánoc dostanu od Olivera ještě dva další dopisy.</p>

    <p class="MLP-text">Na radu Doris, Ingrid a&nbsp;Roberta s&nbsp;nimi naložím úplně stejně.</p>

    <p class="MLP-uroven3-nadpis" id="toc_marker-42-4">4/</p>

    <p class="MLP-text-bez1radku--0-12 para-style-override-1">Pár dní po Novém roce objevím v&nbsp;metru cestou do práce první dopis. Samozřejmě zprvu vůbec nic netuším, a&nbsp;tak jen napůl zvědavě, napůl nechápavě přistoupím blíž ke kovovému rámečku a&nbsp;čtu:</p>

    <p class="MLP-dopis--I">Drahá Lauro,</p>

    <p class="MLP-dopis--I">jediné, co mi po Tobě zbylo, jsou vzpomínky.</p>

    <p class="MLP-dopis--I">Když to takhle napíšu, zní to jako text nějakého hloupého amerického hitu, kterým jsme se spolu občas vysmívali&nbsp;– a&nbsp;najednou je pro mě v&nbsp;tom klišé hluboká pravda. Celé hodiny, celé dny na Tebe vzpomínám&nbsp;– v&nbsp;práci, v&nbsp;autě, doma, v&nbsp;čekárně u&nbsp;doktora Z.&nbsp;– všude. Vzpomínám, a&nbsp;kdykoliv se mi podaří objevit v&nbsp;paměti nějaký nový obrázek nebo třeba jenom nový detail, úplně mě to nadchne&nbsp;– a&nbsp;hned vzápětí „sejme“…</p>

    <p class="MLP-text--12-0">Náhle pochopím, že dopis psal Oliver a&nbsp;že jeho adresátkou jsem já. Polekaně zatajím dech, proti své vůli zrudnu, o&nbsp;krok poodstoupím a&nbsp;opatrně se rozhlédnu, jako by mě některý ze spolucestujících mohl usvědčit, že adresátkou dopisu jsem právě já…</p>

    <p class="MLP-uroven3-nadpis" id="toc_marker-42-5">5/</p>

    <p class="MLP-text-bez1radku">Máma, Ingrid a&nbsp;Robert shodně tvrdí, že Oliver je bolestín a&nbsp;exhibicionista, a&nbsp;jeho nápad s&nbsp;otevřenými milostnými dopisy považují za nevkusný. Já sama se po celý půlrok zmítám v&nbsp;rozporuplných pocitech: chvílemi je mi to opravdu nepříjemné, chvílemi mi to lichotí.</p>

    <p class="MLP-text">Když se v&nbsp;březnu objeví v&nbsp;pořadí třetí dopis, v&nbsp;Robertovi se probudí jakási rozčilená bojovnost a&nbsp;rozhodne se, že Oliverovi společně odpovíme; k&nbsp;napsání odpovědi dokonce přizve kamaráda-právníka.</p>

    <p class="MLP-text">Oliver se nevzdá.</p>

    <p class="MLP-text">Napíše ještě další tři dopisy.</p>

    <p class="MLP-text">Jeho odhodlání mi imponuje a&nbsp;často na něj myslím.</p>

    <p class="MLP-uroven3-nadpis" id="toc_marker-42-6">6/</p>

    <p class="MLP-text-bez1radku">Červnový dopis je ale poslední.</p>

    <p class="MLP-text">V&nbsp;červenci zklamaně projíždím všechny trasy metra a&nbsp;ve stanicích přebíhám mezi vagóny, ale ve čtvercových rámečcích už jsou zase jen reklamy.</p>

    <p class="MLP-text">„Zaplaťpánbůh,“ říká Robert kysele.</p>

    <p class="MLP-text">(Tu soubornou zkoušku neudělal.)</p>
  </div>
</body>
</html>
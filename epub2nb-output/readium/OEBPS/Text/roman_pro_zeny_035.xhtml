<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-31</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-34">KAPITOLA XXIX</p>

    <p class="MLP-text-uprostred--I">A&nbsp;loď pluje&nbsp;– Žárlivý prognostik&nbsp;– Je Oliver Hamletova matka?&nbsp;– Podvodní svět</p>

    <p class="MLP-uroven3-nadpis" id="toc_marker-34-1">1/</p>

    <p class="MLP-text-bez1radku">Když se naloďujeme, podá mi ruku. ON, ne Oliver.</p>

    <p class="MLP-text">Oliver okamžitě uléhá na modrobílou plátěnou matraci na přídi, já si jdu prohlédnout řídicí kajutu. ON odváže lano a&nbsp;přichází za mnou. Nahodí motor, pomalu vyvede loď z&nbsp;přístavu, zrychlí a&nbsp;zamíří na volné moře mezi oba ostrovy. Příď začíná skákat po zpěněných vrcholcích vln. Fouká poměrně silný vítr, ale je stále horko, takže je to příjemné.</p>

    <p class="MLP-text">„Chcete si to zkusit?“ obrátí se na mě. Poprvé musí zvýšit hlas, aby přehlušil motor, pleskání přídě o&nbsp;vodu a&nbsp;především křik mořských racků, kteří nás vyprovázejí. Nejistě přikývnu a&nbsp;ON mi přepustí dřevěné kormidlo. Ucítím JEHO parfém (jsem si téměř jistá, že je to <span class="MLP-znak-tucne-11b">Eternity</span> od Calvina Kleina). Naše ruce se krátce dotknou, ale je nutno se soustředit na řízení. Chvíli mi trvá, než pochopím, že loď reaguje na pohyby kormidla s&nbsp;určitým zpožděním, ale potom už se jen tiše raduji ze síly motoru a&nbsp;z&nbsp;volného prostoru před námi. Bílé kameny lemující pobřeží se zvolna vzdalují, na horizontu je vidět úzký proužek Korčuly. ON stojí stále těsně za mnou.</p>

    <p class="MLP-text">Motýlků v&nbsp;mém břiše přibývá, jejich sametová křídla se třepetají.</p>

    <p class="MLP-text">Oliver leží na přídi na zádech, ruce rozpažené, oči zavřené.</p>

    <p class="MLP-text">„Měla bych jít za ním,“ říkám po nějaké době.</p>

    <p class="MLP-text">Zní to jako otázka.</p>

    <p class="MLP-text">ON beze slova přikývne a&nbsp;převezme ode mne kormidlo.</p>

    <p class="MLP-uroven3-nadpis" id="toc_marker-34-2">2/</p>

    <p class="MLP-text-bez1radku">Sundám si tričko a&nbsp;horní díl plavek (vím, že ON se dívá) a&nbsp;lehnu si na břicho vedle Olivera. Oči má stále zavřené.</p>

    <p class="MLP-text">„Chtěla bych se udobřit,“ říkám.</p>

    <p class="MLP-text">Snažím se o&nbsp;nenucený, klidný tón, ale můj hlas zní přesto vzrušeně. Pohladím Olivera po jeho řídnoucích vlasech, ale nijak nereaguje. Okázale vzdychnu, podepřu se na loktech a&nbsp;dívám se, jak špice lodi klouže po vlnách. Matrace pod námi se v&nbsp;pravidelných nárazech otřásá a&nbsp;na sluncem rozpálená záda mi každou chvíli dopadá jemná vodní tříšť.</p>

    <p class="MLP-text">„Řídila jsi,“ promluví Oliver, aniž otevře oči. „Loď několikrát opsala nebývale prudký oblouk. Cítil jsem to.“</p>

    <p class="MLP-text">„Ano, řídila jsem, milý Watsone… Bylo to skvělý. Zkus si to taky.“</p>

    <p class="MLP-text">„Čili vaše ruce se na kormidle dotkly,“ říká. „Až jsi zatajila dech… ON stál tak těsně za tebou, že jsi v&nbsp;duchu zatoužila se ho dotknout. Dotknout se těch svalů, překvapivě ostře vystupujících pod jeho chlapecky jemnou, opálenou pokožkou…“</p>

    <p class="MLP-text">„Nebuď směšnej, Olivere. Říkala jsem, že se chci <span class="MLP-znak-tucne-11b">udobřit</span>&nbsp;– ne se pohádat.“</p>

    <p class="MLP-text">„Ještě teď pociťuješ zajíkavé, dlouho nepoznané vzrušení. Ráda bys věřila, že jde o&nbsp;opojení z&nbsp;rychlosti, prostoru a&nbsp;slané vůně větru, ale kdesi v&nbsp;hloubi duše tušíš, že ono vzrušení způsobil ON.“</p>

    <p class="MLP-text">„Potřebuješ psychiatra.“</p>

    <p class="MLP-text">„Před chvílí sis sundala tričko&nbsp;– slyšel jsem to,“ říká Oliver, víčka stále semknutá. „Vsadím tisíc dolarů, že sis sundala i&nbsp;podprsenku…“</p>

    <p class="MLP-text">Mlčím.</p>

    <p class="MLP-text">„Nemám pravdu?“</p>

    <p class="MLP-text">Náhle otevře oči a&nbsp;podívá se mi na ňadra. Zrudnu.</p>

    <p class="MLP-text">„Červenáš se&nbsp;– víš o&nbsp;tom?“</p>

    <p class="MLP-text">„Dej mi pokoj!“</p>

    <p class="MLP-text">Oliver odvrátí hlavu a&nbsp;zadívá se kamsi k&nbsp;obzoru.</p>

    <p class="MLP-text">„Dnes večer nás pozve na Morešku,“ říká po chvíli. „Vsaď se. Já nejprve odmítnu, ale ty mě přemluvíš, abychom šli. Budeš sedět uprostřed mezi námi. Já budu mít své páchnoucí sandály, špinavé kraťasy a&nbsp;nějakou příšernou košili s&nbsp;roztřepeným límečkem, zatímco on bude mít černé kožené perforované mokasíny <span class="MLP-znak-tucne-11b">Camel</span>, černé plátěné džíny <span class="MLP-znak-tucne-11b">Replay</span>, černé strečové tričko <span class="MLP-znak-tucne-11b">Next</span> a&nbsp;lehké bílé sako <span class="MLP-znak-tucne-11b">Hugo</span> <span class="MLP-znak-tucne-11b">Boss</span>, které ti později galantně přehodí přes prochladlá nahá ramena. Jeho podobnost s&nbsp;Černým králem&nbsp;–“</p>

    <p class="MLP-text">„– bude od té chvíle už doslova bít do očí, ale všichni budeme usilovně předstírat, že jsme si žádné symboliky nevšimli,“ říkám s&nbsp;hranou převahou. „Oukej. Tak dobře.“</p>

    <p class="MLP-text">Oliver se zadostiučiněním přikývne.</p>

    <p class="MLP-text">„Po představení nás <span class="MLP-znak-tucne-11b">v&nbsp;náhlém impulsu</span> pozveš někam na drink,“ pokračuje.</p>

    <p class="MLP-text">„Samozřejmě. Bude to jenom takový zcela <span class="MLP-znak-tucne-11b">spontánní, okamžitý nápad</span>…“</p>

    <p class="MLP-text">„Tak. V&nbsp;nejbližším baru si dáme každý dvě rakije, po kterých oba dostanete obrovský, téměř <span class="MLP-znak-tucne-11b">nezvladatelný</span> hlad… ON bude naštěstí znát nedalekou rybí restauraci, kde mu minulý rok připravili <span class="MLP-znak-tucne-11b">přímo fantastického brancina</span>… Tentokrát pozve ON nás. Během večeře vypijeme tři sedmičky vína <span class="MLP-znak-tucne-11b">Zlatan Plavac</span>. Dříve nebo později budu tudíž muset jít na záchod, takže budeš mít dost času na to, aby sis u&nbsp;sousedního stolu bleskurychle vypůjčila propisovačku a&nbsp;napsala mu na ubrousek telefonní číslo.“</p>

    <p class="MLP-text">„Tohle nebudu poslouchat,“ říkám co možná rezolutně a&nbsp;vstá­vám.</p>

    <p class="MLP-text">„Já budu muset,“ konstatuje Oliver ponuře. „Vsaď se, že tomu dokonce budu muset <span class="MLP-znak-tucne-11b">přihlížet</span>…“</p>

    <p class="MLP-uroven3-nadpis" id="toc_marker-34-3">3/</p>

    <p class="MLP-text-bez1radku">Takže na Morešku jít nemůžeme.</p>

    <p class="MLP-text">Přestože bych jít chtěla.</p>

    <p class="MLP-text">Přestože ON nás skutečně pozve.</p>

    <p class="MLP-text">„Ne, dík,“ nerada odmítám JEHO rozpačitý návrh. „Zdá se, že pro Olivera je to představení až nesnesitelně symbolické… Je v&nbsp;tomhle ohledu hrozně citlivý.“</p>

    <p class="MLP-text">ON vypadá nechápavě a&nbsp;zklamaně zároveň (musím říct, že tahle kombinace mu mimořádně sluší).</p>

    <p class="MLP-text">„Jsem v&nbsp;podstatě zpohodlnělý, ne-li přímo líný muž středního věku,“ vysvětluje Oliver a&nbsp;uchopí mě majetnicky kolem pasu, takže ON se, chudáček, okamžitě podívá jinam. „Mě <span class="MLP-znak-tucne-11b">děsí</span> představa, že bych musel o&nbsp;svou dívku <span class="MLP-znak-tucne-11b">bojovat</span>. A&nbsp;když se to navíc takto dramaticky <span class="MLP-znak-tucne-11b">vizualizuje</span>…“</p>

    <p class="MLP-text">„A&nbsp;co kdyby sis vzal něco na uklidnění? Třeba hysteps?“ říkám naoko <span class="MLP-znak-tucne-11b">žertem</span> (ve skutečnosti se pořád nemohu smířit s&nbsp;tím, že s&nbsp;NÍM na Morešku opravdu nepůjdeme).</p>

    <p class="MLP-text">Ale Oliver neústupně vrtí hlavou.</p>

    <p class="MLP-text">„Připadal bych si jako Hamletova matka na představení kočovných herců…“</p>

    <p class="MLP-text">Pokrčím bezmocně rameny. Můj a&nbsp;JEHO pohled se střetnou. Oba víme, že Oliver a&nbsp;já pozítří odlétáme.</p>

    <p class="MLP-text">„A&nbsp;co děláte zítra?“ říká ON téměř smutně.</p>

    <p class="MLP-text">Jede se prý zítra potápět. Nechce se rozhodně vnucovat, ale kdybychom si chtěli udělat malou vyjížďku podél ostrova? Spojenou třeba s&nbsp;malým obědem?</p>

    <p class="MLP-text">Oliver vyhýbavě mlčí.</p>

    <p class="MLP-text">„Tak co&nbsp;– pojedem?“ oslovím ho přímo a&nbsp;chladně čelím jeho pohledu. „Nebo je příliš symbolické i&nbsp;potápění?“</p>

    <p class="MLP-text">„Tak dobře,“ říká Oliver. „Pojeďme.“</p>

    <p class="MLP-uroven3-nadpis" id="toc_marker-34-4">4/</p>

    <p class="MLP-text-bez1radku">„Budeme fotit? Mám vzít foťák?“ ptá se mne Oliver ráno v&nbsp;hotelovém pokoji, když se chystáme na cestu.</p>

    <p class="MLP-text">Připravuji právě tři velké bagety se sýrem a&nbsp;pršutem a&nbsp;každou zvlášť s&nbsp;neobvyklou pečlivostí, bezmála <span class="MLP-znak-tucne-11b">něžně</span> balím do ubrousku. Krátce k&nbsp;němu vzhlédnu: nezdá se, že by to myslel ironicky, tváří se věcně.</p>

    <p class="MLP-text">„Jak chceš,“ říkám, ale v&nbsp;duchu si přeju, aby fotoaparát vzal.</p>

    <p class="MLP-text">„Tak já ho vezmu, ne?“ navrhuje přátelsky.</p>

    <p class="MLP-text">„Dobře,“ usměju se na něho.</p>

    <p class="MLP-text">Oliver mě obejme a&nbsp;zhluboka se nadechne. Hladím mu záda.</p>

    <p class="MLP-text">„Promiň mi ten včerejšek,“ šeptá. „Choval jsem se jako idiot.“</p>

    <p class="MLP-text">Líbám ho, jako bych se tím mohla vykoupit.</p>

    <p class="MLP-uroven3-nadpis" id="toc_marker-34-5">5/</p>

    <p class="MLP-text-bez1radku">Nálada během plavby je tentokrát o&nbsp;poznání lepší. Oliver se snaží a&nbsp;po dlouhé době je znovu zábavný. Pijeme pravé francouzské šampaňské (láhev stojí ve stříbrném kbelíku plném ledu) a&nbsp;přikusujeme k&nbsp;tomu lososové chlebíčky a&nbsp;moje bagety. Moře je modré a&nbsp;slunce pálí.</p>

    <p class="MLP-text">„Být za vodou má něco do sebe,“ poznamenám nahlas.</p>

    <p class="MLP-text">„V&nbsp;minulém životě jsem byl určitě bohatý aristokrat,“ říká Oliver. „Usuzuju tak z&nbsp;toho, že mi nečiní nejmenší potíže se na takový život adaptovat.“</p>

    <p class="MLP-text">Později se na přídi fotografujeme. Nejprve ON udělá snímek mně a&nbsp;Oliverovi a&nbsp;potom fotím já je. Oba jsou vysvlečení do půl těla a&nbsp;srovnání, které mi nabízí hledáček fotoaparátu, nevyznívá pro Olivera příliš lichotivě.</p>

    <p class="MLP-text">„Dělej,“ pobízí mě.</p>

    <p class="MLP-text">Mačkám spoušť.</p>

    <p class="MLP-text">Moc bych si přála mít i&nbsp;<span class="MLP-znak-tucne-11b">svou</span> fotografii s&nbsp;NÍM&nbsp;– ale neodvážím se o&nbsp;to Olivera požádat.</p>

    <p class="MLP-uroven3-nadpis" id="toc_marker-34-6">6/</p>

    <p class="MLP-text-bez1radku">Už jste se někdy, milé dámy, potápěly s&nbsp;mužem, kterého začínáte milovat?</p>

    <p class="MLP-text">Probíhá to zhruba takto: ON vám na břehu navlékne na nohy dlouhé barevné ploutve, v&nbsp;nichž sice musíte ujít jen několik metrů, které vás dělí od mořské hladiny, ale na to, abyste si okamžitě začala připadat jako tlustá nemotorná kachna, to úplně stačí. Ve vodě vám poté nasadí zrůdně veliké brýle a&nbsp;strčí vám hlavu pod hladinu, aby zjistil, že do brýlí na několika místech zatéká. Zatímco plivete slanou vodu a&nbsp;přemýšlíte, jaký je na vás v&nbsp;tom úplně zplihlém účesu asi pohled, muž vašeho srdce se pokusí brýle utěsnit. Potom vám sdělí, že obraz dna je zkreslený lomem slunečního světla (tahle slova vám budou znít jako ta nejkrásnější poezie), a&nbsp;vrazí vám do pusy cosi jako boxerský chránič zubů, takže rázem vypadáte, jako kdyby vás do horního rtu štípl sršeň. Nato vám znovu potopí hlavu&nbsp;– a&nbsp;když otevřete oči a&nbsp;začnete dýchat (kupodivu to jde), zjistíte, že je to krásné.</p>

    <p class="MLP-text">Plavete uprostřed modrého ticha a&nbsp;voda vás bezpečně nadnáší.</p>

    <p class="MLP-text">Všude kolem vás plavou desítky pestrobarevných ryb.</p>

    <p class="MLP-text">V&nbsp;proudech u&nbsp;dna se vlní rostliny, které jste nikdy v&nbsp;životě neviděly.</p>

    <p class="MLP-text">ON má radost z&nbsp;vašeho úžasu. Několikrát se potopí až na dno a&nbsp;vyloví pro vás mušli svatého Jakuba. Nemůžete pochopitelně mluvit, takže se domlouváte jen očima&nbsp;– a&nbsp;plachými dotyky. Když se například příliš přiblížíte ke břehu, ON vás vezme za ruku, abyste si v&nbsp;příboji mezi ostrými kameny neublížila. Tváře máte tak blízko u&nbsp;sebe, až si vyčítáte, že jste si nekoupila vodovzdorný mejkap. Když se konečně vynoříte, máte obličej celý rozmočený, prosolený a&nbsp;otlačený od brýlí&nbsp;– ale jste šťastná.</p>

    <p class="MLP-text">Tak šťastná, že MU při nejbližší příležitosti tajně podstrčíte telefonní číslo.</p>
  </div>
</body>
</html>
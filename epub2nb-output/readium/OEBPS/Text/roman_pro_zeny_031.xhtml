<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-27</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-30">KAPITOLA XXV</p>

    <p class="MLP-text-uprostred--I">Čeho se Laura bojí?&nbsp;– Oliver a&nbsp;třídní schůzky&nbsp;– Citát z&nbsp;Havlíčka&nbsp;– Zamilovaný Mirek</p>

    <p class="MLP-uroven3-nadpis" id="toc_marker-30-1">1/</p>

    <p class="MLP-text-bez1radku">STAROMLADENECKA PEVNOST DOBYTA! textuju Ingrid.</p>

    <p class="MLP-text">Mám takovou radost, že jí málem pošlu <span class="MLP-znak-tucne-11b">letící srdce</span>, ale naštěstí si včas připomenu své celoživotní předsevzetí neposílat nikdy nikomu žádný z&nbsp;těch hloupých obrázků (copak jsme Indiáni, abychom komunikovali prostřednictvím obrázkového písma?). Zároveň mám ze společného bydlení s&nbsp;Oliverem trochu strach.</p>

    <p class="MLP-text">Bojím se o&nbsp;své soukromí, o&nbsp;své každodenní zvyklosti.</p>

    <p class="MLP-text">Bojím se, že si zevšedníme.</p>

    <p class="MLP-text">Bojím se, že dopustím, aby mi Oliver začal jít na nervy.</p>

    <p class="MLP-text">Bojím se, že nepřestanu dál <span class="MLP-znak-tucne-11b">hledat</span>.</p>

    <p class="MLP-uroven3-nadpis" id="toc_marker-30-2">2/</p>

    <p class="MLP-text-bez1radku">První dva měsíce jsou ovšem nad očekávání skvělé. Oba se od samého začátku nápadně snažíme. Na uvítanou dostanu od Olivera květiny, modré hedvábné pyžamo <span class="MLP-znak-tucne-11b">Marks and Spencer</span> a&nbsp;bílý froté župan; já mu na oplátku koupím totéž křeslo, jaké před časem koupila Ingrid Hubertovi.</p>

    <p class="MLP-text">Oliver je nadšený. Je milý a&nbsp;zábavný. Přátelsky se škádlíme.</p>

    <p class="MLP-text"><span>„Milá Lauro, věř, že nemám opravdu ani to nejmenší proti</span> <span class="MLP-znak-tucne-11b">tvým</span> <span>vlasovým šampónům, koupelovým pěnám, balzámům,</span> <span>kondicionérům</span><span>, hair-repairům a&nbsp;tělovým mlékům, rozmístěným po celém obvodu</span> <span class="MLP-znak-tucne-11b">mojí</span> <span>vany,“ říká mi Oliver po návratu z&nbsp;koupelny. „Ovšem pouze za předpokladu, zůstane-li na jejím okraji místo na odložení skleničky na víno a&nbsp;misky s&nbsp;olivama…“</span></p>

    <p class="MLP-text">„Panebože! Bordelář s&nbsp;pedantskými návyky!“ směju se. „Ta nejhorší kombinace!“</p>

    <p class="MLP-text">Chytne mě pod krkem a&nbsp;povalí mě na postel.</p>

    <p class="MLP-text">„Aspoň mizerných deset centimetrů, Lauro!“</p>

    <p class="MLP-text">Překvapuje mě různými drobnými dárky. Když přicházím po práci domů a&nbsp;vidím, že v&nbsp;Oliverově garsoniéře se už svítí, potěšeně zrychlím; pokud přijdu první já, přistihuji se, že čekám, kdy v&nbsp;zámku zarachotí Oliverův klíč.</p>

    <p class="MLP-text">Chodíme se vítat do předsíně.</p>

    <p class="MLP-text">„Ahoj lásko,“ usmívám se.</p>

    <p class="MLP-text">„Ahoj lásko,“ usmívá se Oliver a&nbsp;obejme mě. „Jaký jsi měla den?“</p>

    <p class="MLP-text">Jednou u&nbsp;vína dokonce znovu otevře debatu o&nbsp;dětech.</p>

    <p class="MLP-text">„Jsou dny, kdy si to <span class="MLP-znak-tucne-11b">dokážu</span> představit,“ říká. „Myslím, že bych měl děti…“</p>

    <p class="MLP-text">„To už jsi natolik <span class="MLP-znak-tucne-11b">znuděný</span>?“ připomenu mu jízlivě jeho vlastní slova.</p>

    <p class="MLP-text">„Je mi koneckonců čtyřicet,“ vrtí hlavou. „Nechci být na synově třídní schůzce nejstarší rodič…“</p>

    <p class="MLP-text">Cosi mi to připomene, ale přesto ho za to musím políbit.</p>

    <p class="MLP-text">Téměř každý večer chodíme spát společně. Nemilujeme se už tak často jako dřív, ale i&nbsp;bez milování je to s&nbsp;Oliverem v&nbsp;posteli moc hezké. Stulím se obvykle do jeho podpaží a&nbsp;on mi zahřívá studené nohy a&nbsp;ruce, nebo mi zlehka jezdí prstem po obličeji (tohle úplně zbožňuju).</p>

    <p class="MLP-text">Víte, milé sestry, co je to láska?</p>

    <p class="MLP-text">Když vám někdo před usnutím <span class="MLP-znak-tucne-11b">nezištně</span> hladí dlaň.</p>

    <p class="MLP-uroven3-nadpis" id="toc_marker-30-3">3/</p>

    <p class="MLP-text-bez1radku">Jenomže nic netrvá věčně.</p>

    <p class="MLP-text">„Pravá cena lásky spočívá v&nbsp;tom, že <span class="MLP-znak-tucne-11b">byla</span>,“ cituje mi Oliver jednoho únorového večera z&nbsp;rozečteného Jaroslava Havlíčka. „Splněné sny stojí na prahu bouří, marné přijdou do ráje.“</p>

    <p class="MLP-text">V&nbsp;březnu na ta slova dojde.</p>

    <p class="MLP-text">V&nbsp;březnu mi už necituje nic. Je doslova zavalen prací&nbsp;– nebo to alespoň říká. Domů přichází nejdřív v&nbsp;osm, ale většinou až po deváté.</p>

    <p class="MLP-text">„Ahoj lásko,“ zdravím ho, ale musím se snažit, aby to neznělo vyčítavě, nebo dokonce podezíravě.</p>

    <p class="MLP-text">(Nesmím přitom ovšem myslet na různé Bludičky…)</p>

    <p class="MLP-text">Oliver ke mně udiveně vzhlédne&nbsp;– jako by ho velice překvapilo, že u&nbsp;něho bydlím.</p>

    <p class="MLP-text">„Ahoj ahoj,“ říká roztržitě, unaveně.</p>

    <p class="MLP-text"><span>Poslední březnový týden je nemocný&nbsp;– respektive se za nemocného</span> <span class="MLP-znak-tucne-11b">vydává</span><span>. Jde o&nbsp;naprosto tuctovou virózu, jenže Oliver příznaky choroby značně dramatizuje. Odmítá opustit postel, heká, pětkrát denně si měří teplotu a&nbsp;láduje se coldrexem, bromhexinem a&nbsp;různými předraženými multivitamíny (jeho domácí lékárnička připomíná slušně vybavenou polní nemocnici střední velikosti).</span></p>

    <p class="MLP-text"><span>„Konečně chápu, co je to ta slavná</span> <span class="MLP-znak-tucne-11b">mužská hypochondrie</span><span>,“ usmívám se na něho, když mu nesu toho dne již druhé suché pyžamo, ale Oliver se naštve. Tvrdí, že jeho nepopiratelné zdravotní potíže</span> <span class="MLP-znak-tucne-11b">cynicky bagatelizuju</span><span>.</span></p>

    <p class="MLP-text">Po pár dnech se samozřejmě <span class="MLP-znak-tucne-11b">uzdraví</span>&nbsp;– ale protivný už zůstane. Celé večery mlčí, a&nbsp;když ho přímo požádám, zda by si se mnou nepovídal, začne mi podrážděně vyprávět cosi o&nbsp;tom, že všichni výrobci pracích prostředků jsou idioti.</p>

    <p class="MLP-text">Jeho historky přestávají být zábavné.</p>

    <p class="MLP-text">Začínám se s&nbsp;ním nudit.</p>

    <p class="MLP-text">Ke všemu znovu pije, prakticky každý den. Jeho oblečení vypadá nyní ještě zanedbaněji než dřív.</p>

    <p class="MLP-text">Jednou uprostřed týdne přijde domů úplně opilý (shodou okolností týž den, kdy mi Mirek v&nbsp;redakci předá dojemně neobratný milostný dopis). Vyjdu do předsíně, abych ho přivítala, ale on se mi vyhne, beze slova kolem mě projde a&nbsp;oblečený padne na postel. Vztekle odhodí mého klokánka stranou a&nbsp;během několika vteřin tvrdě usne.</p>

    <p class="MLP-text">Samozřejmě že chrápe&nbsp;– je to jako ve filmu. Postavím mu k&nbsp;posteli kbelík, popadnu mobil a&nbsp;volám Ingrid.</p>

    <p class="MLP-text">„Chceš vidět, jak vypadá láska?“ říkám bez úvodu, ani se nepokouším tišit hlas. „Tak se seber a&nbsp;přijeď sem…“</p>

    <p class="MLP-uroven3-nadpis" id="toc_marker-30-4">4/</p>

    <p class="MLP-text-bez1radku">Stojíme nad ožralým Oliverem a&nbsp;pozorujeme ho jako dvě znechucené sudičky: čpí z&nbsp;něj kouř a&nbsp;alkohol.</p>

    <p class="MLP-text">„Takhle končí naše dívčí sny…,“ konstatuje Ingrid a&nbsp;přikryje Oliverovi odhalená záda.</p>

    <p class="MLP-text">„Někdy bych vážně chtěla být lesba…,“ říkám.</p>

    <p class="MLP-text">Ingrid mě obejme a&nbsp;s&nbsp;předstíranou vášní mi hladí klín a&nbsp;ňadra; odstrčím ji a&nbsp;jdu pro Mirkův dopis.</p>

    <p class="MLP-text"><span class="MLP-znak-kurziva-11b">„…Možná se mi budeš smát, ale já opravdu cítím, že jsem vrchovatě plný upřímné lásky, kterou nemám komu dát,“</span> píše mi Mirek<span class="MLP-znak-kurziva-11b">. „Život člověka je těžký, když nemá pro koho žít, pro koho vydělávat a&nbsp;snažit se. Vím, že i&nbsp;</span><span class="MLP-znak-kurziva-11b">pro tebe je to asi velmi těžké, ale kdybys mě přece jen dokázala mít trochu ráda, mohli bychom spolu krásně žít, protože já si umím lásky vážit. Já ženy rozhodně nebiju! Navíc mám něco našetřeno, ne moc, ale na starší malý domek někde dál za Prahou by to snad stačilo. Nebo tebe by nelákal život někde daleko od smogu a&nbsp;hluku velkoměsta, uprostřed čisté přírody, kde mezilidské vztahy mezi mužem a&nbsp;ženou nejsou ještě pokažené?“</span></p>

    <p class="MLP-text">Ingrid se nejprve dojatě usmívá, ale při druhém čtení už se směje nahlas. Oliver chrápe. Začínám se cítit provinile.</p>

    <p class="MLP-text">„Hele, Ingrid, tomuhle bysme se asi vážně neměly smát…,“ říkám. „To už je fakticky rouhání.“</p>

    <p class="MLP-text">Ale potom se neudržím a&nbsp;chechtám se spolu s&nbsp;ní.</p>

    <p class="MLP-text">Moje <span class="MLP-znak-tucne-11b">mezilidské vztahy mezi mužem a&nbsp;ženou</span> jsou už asi pokažené.</p>
  </div>
</body>
</html>
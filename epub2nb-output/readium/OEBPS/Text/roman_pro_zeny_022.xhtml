<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-18</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-20">KAPITOLA XVI</p>

    <p class="MLP-text-uprostred--I">Odmítá Laura Huberta poznat?&nbsp;– Prosvítající bradavky&nbsp;– Mohutný intelektuální kvas&nbsp;– Jak zahnat podzimní depresi?</p>

    <p class="MLP-uroven3-nadpis" id="toc_marker-20-1">1/</p>

    <p class="MLP-text-bez1radku">„Rád bych tě <span class="MLP-znak-tucne-11b">konečně</span> někdy představil Hubertovi,“ navrhuje mi Oliver jednoho říjnového večera, pár dní po mámině odletu za Stevenem. Sedíme u&nbsp;nás v&nbsp;obýváku a&nbsp;právě otvíráme druhou sedmičku chilského červeného vína.</p>

    <p class="MLP-text">V&nbsp;onom lehce zdůrazněném <span class="MLP-znak-tucne-11b">konečně</span> je postřehnutelná výčitka: jako by naznačoval, že jsem o&nbsp;seznámení s&nbsp;Hubertem dosud neprojevila dostatečně vřelý zájem, nebo že se dokonce přímo bráním jeho nejlepšího přítele poznat.</p>

    <p class="MLP-text">„Dobře,“ říkám co možná ochotně, „tak mě představ…“</p>

    <p class="MLP-text">Ale Oliverovi je to málo.</p>

    <p class="MLP-text">„Lidi maj někdy sklon Huberta podceňovat,“ říká varovně. „Přeceňujou první dojem, kterej jak známo bejvá zavádějící…“</p>

    <p class="MLP-text">Zatvářím se tak, jako že podceňovat Huberta je to úplně poslední, co by mě kdy napadlo.</p>

    <p class="MLP-text">„Ale jakmile člověk Huberta pozná blíž, obvykle přijde na to, že je to bez nadsázky mimořádná osobnost,“ pokračuje Oliver. „Je neuvěřitelně sečtělej, velice inteligentní&nbsp;– a&nbsp;navíc neodolatelně zábavnej.“</p>

    <p class="MLP-text">V&nbsp;hlase má jakousi hádavou nakřáplost, kterou tenkrát ještě neumím rozeznat.</p>

    <p class="MLP-text">„Takže zhruba někdo mezi Bolkem Polívkou a&nbsp;dalajlámou?“ říkám s&nbsp;úsměvem.</p>

    <p class="MLP-text"><span>Oliver zůstává vážný. Po chvíli praví, že sice dost dobře neví proč, ale že mu s&nbsp;přibývajícími léty připadá stále důležitější, aby partnerka jeho přátele alespoň</span> <span class="MLP-znak-tucne-11b">akceptovala</span><span>&nbsp;– když už je z&nbsp;nějakého důvodu nedokáže</span> <span class="MLP-znak-tucne-11b">mít</span> <span class="MLP-znak-tucne-11b">ráda</span><span>.</span></p>

    <p class="MLP-text">Tváří se zasmušile.</p>

    <p class="MLP-text">Uchopím ho za ruce.</p>

    <p class="MLP-text">„Olivere?“ říkám. „Poslouchej mě: Já se na tvýho přítele <span class="MLP-znak-tucne-11b">opravdu</span> těším. Vzbudil jsi moji zvědavost. Chtěla bych Huberta poznat co nejdřív. Udělám všechno pro to, abych si ho oblíbila.“</p>

    <p class="MLP-text">To ho uspokojí.</p>

    <p class="MLP-text">„Dobře,“ říká. „V&nbsp;pátek pořádá Hubert menší večírek&nbsp;– jen pro pár přátel… Co teda v&nbsp;pátek?“</p>

    <p class="MLP-text">Raději okamžitě souhlasím&nbsp;– a&nbsp;potom dostanu ten nápad.</p>

    <p class="MLP-text">„A&nbsp;co kdybych já vzala <span class="MLP-znak-tucne-11b">svou</span> nejlepší kamarádku?“</p>

    <p class="MLP-text">Olivera to zjevně zaskočí, ale nezbyde mu, než přikývnout.</p>

    <p class="MLP-uroven3-nadpis" id="toc_marker-20-2">2/</p>

    <p class="MLP-text-bez1radku">V&nbsp;pátek je už od začátku všechno špatně.</p>

    <p class="MLP-text"><span>Oliver přijde z&nbsp;práce až v&nbsp;půl osmé, lehce podrážděný. Sděluje mi, že večírek je od sedmi&nbsp;– takže rázem spěcháme, což nesnáším. Ještě nejsem ani oblečená. Rychle volím černé lodičky, šedý kalhotový kostým a&nbsp;do něj černou košili s&nbsp;velkým špičatým límcem; když stojím před zrcadlem v&nbsp;předsíni (v ruce tři červené gerbery pro Hubertovu manželku), mám ze sebe docela uspokojivý pocit, ale Oliver moje oblečení označí za</span> <span class="MLP-znak-tucne-11b">nemístně slavnostní</span><span>. Sám se s&nbsp;převlékáním neobtěžuje: na sobě má zelené manšestráky s&nbsp;vytahanými koleny a&nbsp;černý žmolkovitý svetr, který se mu páře v&nbsp;podpaží.</span></p>

    <p class="MLP-text">„Mám se převlíknout?“ ptám se vstřícně.</p>

    <p class="MLP-text">„To je dobrý,“ říká Oliver. „Není čas.“</p>

    <p class="MLP-text">Objednáme si taxík a&nbsp;jedeme pro Ingrid. V&nbsp;domovním telefonu strašlivě zapraská. Je čtvrt na devět.</p>

    <p class="MLP-text">„Potřebuju pět minut,“ žádá Ingrid.</p>

    <p class="MLP-text">Oliver, který to slyší, vzdychne. Taxikář sáhne do přihrádky pro Blesk a&nbsp;rozloží si jej na volantu. Já přecházím tam a&nbsp;zpátky kolem domovního vchodu. Ingrid přijde za čtvrt hodiny. Pod baloňákem má tylovou halenku, kterou prosvítají její tmavé bradavky velikosti malého dezertního talířku.</p>

    <p class="MLP-text">„To nemyslíš vážně, Ingrid,“ hlesnu.</p>

    <p class="MLP-text">Posílám ji zpátky nahoru.</p>

    <p class="MLP-text">„Kam probůh ještě šla?“ volá Oliver vyčítavě.</p>

    <p class="MLP-text">„Zapomněla si kalhotky a&nbsp;podprsenku,“ zahlaholím bodře&nbsp;– ale ani se neušklíbne.</p>

    <p class="MLP-uroven3-nadpis" id="toc_marker-20-3">3/</p>

    <p class="MLP-text-bez1radku">Otevřít nám přichází sám Hubert.</p>

    <p class="MLP-text">„No nazdar,“ říká kysele. „Už jsme začínali doufat, že nepřijdete.“</p>

    <p class="MLP-text">Oliver se usmívá, a&nbsp;tak se usmívám také. Ingrid se směje nahlas.</p>

    <p class="MLP-text">Z&nbsp;obývacího pokoje, jemuž dominuje snad desetimetrová knihovna, na nás shovívavě civí sedm lidí mezi třicítkou a&nbsp;čtyřicítkou; většina z&nbsp;nich sedí na podlaze. Všichni jsou oblečeni zhruba stejně jako Oliver a&nbsp;vyměňují si pobavené pohledy.</p>

    <p class="MLP-text">„Zujte se,“ poručí nám Hubert. „Museli jsme kvůli vám přerušit poslech opery <span class="MLP-znak-tucne-11b">Kníže Igor</span> od Alexandra Porfirjeviče Borodina. Respektive samozřejmě Rimského-Korsakova. Který co?“</p>

    <p class="MLP-text">Bez varování se obrátí na Ingrid. Ingrid zaimituje přistiženou školačku a&nbsp;koketně sklopí zrak. Hubert se otočí ke mně.</p>

    <p class="MLP-text">„Který co?“ opakuje.</p>

    <p class="MLP-text"><span>„Který složil</span> <span class="MLP-znak-tucne-11b">Let čmeláka</span><span>,“ vzpomenu si. „Takový to bzz bzz bzz…“</span></p>

    <p class="MLP-text">Hubert mávne odmítavě rukou.</p>

    <p class="MLP-text"><span>„No to sice taky, ale který hlavně Knížete Igora</span> <span class="MLP-znak-tucne-11b">dokončil</span><span>. Společně s&nbsp;kým? Spolu s&nbsp;kým? Spolu s&nbsp;</span><span class="MLP-znak-tucne-11b">Glazunovem</span><span>, samozřejmě.“</span></p>

    <p class="MLP-text">Zatímco mluví, poslušně se zouváme. Připadám si rázem malá. Záložky mých kostýmových kalhot se dotknou podlahy. Nikdo nás nikomu nepředstaví&nbsp;– a&nbsp;nikomu to zdá se nevadí. Stále ještě stojíme v&nbsp;předsíni, protože nás Hubert nevyzval, abychom šli dál a&nbsp;posadili se. Hubert mezitím změní téma a&nbsp;bůhvíproč začne přednášku o&nbsp;bitvě u&nbsp;Borodina, po níž Napoleon I. obsadil Moskvu. Všichni přítomní včetně Olivera mu naslouchají se zjevným respektem. Také Ingrid se tváří velmi soustředěně. Odeberu jí kabát a&nbsp;společně s&nbsp;mým ho pověsím na přeplněný věšák.</p>

    <p class="MLP-text">Konečně se Hubert zarazí a&nbsp;nechápavě pohlédne na kytici, kterou stále držím v&nbsp;ruce (netuším totiž, která ze tří přítomných žen je Hubertova manželka).</p>

    <p class="MLP-text">„A&nbsp;tohle je co?“ říká.</p>

    <p class="MLP-text">„Gerbery,“ podávám mu je. „Květiny.“</p>

    <p class="MLP-text">Hubert kytici štítivě uchopí a&nbsp;ukazuje ji ostatním.</p>

    <p class="MLP-text">„Dávají se do vázy,“ usmívám se. „To barevné by mělo směřovat nahoru.“</p>

    <p class="MLP-text">Oliver na mě vyčítavě pohlédne. Hubert květiny odloží nahoru na věšák. Ten člověk mi jde už od začátku na nervy.</p>

    <p class="MLP-text">„Doufám, že máte Borodina rádi?“ říká s&nbsp;podezíravým úsměvem. „Jinak zas táhněte…“</p>

    <p class="MLP-text">„<span class="MLP-znak-tucne-11b">Milujeme</span> ho,“ odtuší Ingrid.</p>

    <p class="MLP-text">„Máme nad postelí jeho <span class="MLP-znak-tucne-11b">poster</span>,“ zavtipkuji, ale nikdo se nesměje. Nadechnu se a&nbsp;rozhlédnu se po ostatních.</p>

    <p class="MLP-text">„Čistě mimochodem&nbsp;– kdyby to někoho <span class="MLP-znak-tucne-11b">zajímalo</span>&nbsp;– já jsem Laura. Tohle je moje přítelkyně Ingrid.“</p>

    <p class="MLP-text">Nikdo nic neříká. Trojice lidí v&nbsp;nejvzdálenějším rohu pokoje na nás upřeně zírá a&nbsp;cosi si šeptá.</p>

    <p class="MLP-text">„Laura?“ zděsí se Hubert. „Laura?! To už je ale vážně děsivě blízko k&nbsp;<span class="MLP-znak-tucne-11b">Emanuelle</span>…“</p>

    <p class="MLP-text">Všichni se smějí. Oliver také.</p>

    <p class="MLP-text">„Nebo k&nbsp;<span class="MLP-znak-tucne-11b">Sabrině</span>…,“ řekne kdosi.</p>

    <p class="MLP-text">Salva smíchu. Co je na tom tak úžasně vtipného? říkám si v&nbsp;duchu.</p>

    <p class="MLP-text">„Nebo k&nbsp;<span class="MLP-znak-tucne-11b">Vanesse</span>…,“ řekne Oliver.</p>

    <p class="MLP-text">Další smích. Ty buď zticha, <span class="MLP-znak-tucne-11b">Pažoute</span>! pomyslím si.</p>

    <p class="MLP-text">„Jsem ochotná přijmout kritiku svého jména,“ nevzdávám se a&nbsp;statečně pohlédnu přímo na našeho hostitele, „ale rozhodně ne od někoho, kdo se jmenuje <span class="MLP-znak-tucne-11b">Hubert</span>…“</p>

    <p class="MLP-text">Hubert mě ovšem neposlouchá&nbsp;– nebo to předstírá.</p>

    <p class="MLP-text">„Panebože, <span class="MLP-znak-tucne-11b">Laura</span>!“ sténá okázale a&nbsp;drží se za hlavu. „Mám v&nbsp;bytě <span class="MLP-znak-tucne-11b">Ingrid a&nbsp;Lauru</span>… Mám doma oživlou červenou knihovnu!“</p>

    <p class="MLP-text">Všichni se znovu smějí. Včetně Ingrid a&nbsp;Olivera. Začíná mi být zima od nohou.</p>

    <p class="MLP-text">„Myslíš, že nás tvůj přítel časem pozve dál a&nbsp;vyzve nás, abychom se posadili?“ obrátím se na Olivera. „Myslíš, že nám navzdory našim červenoknihovním křestním jménům nabídne něco k&nbsp;pití? A&nbsp;myslíš, že dá někdo tu chudinku kytku do vázy? A&nbsp;myslíš, že bychom případně mohli dostat nějaké bačkory?“</p>

    <p class="MLP-text">Ke konci už trochu zvýším hlas. Byt zaraženě ztichne.</p>

    <p class="MLP-text">Oliver se tváří káravě.</p>

    <p class="MLP-text">„Nejseš na <span class="MLP-znak-tucne-11b">vyrovnanou ženu</span> nějak moc nervózní, Lauro?“ říká Hubert posměšně. „Uvolni se, <span class="MLP-znak-tucne-11b">Lauro</span>! Udělej si třeba salát z&nbsp;obilných klíčků, abys zahnala podzimní depresi…“</p>

    <p class="MLP-text">Ten slogan je mi povědomý.</p>

    <p class="MLP-text">„Nebo si vymaluj pokoj zářivými barvami…,“ navrhuje jeden z&nbsp;mužů v&nbsp;rohu.</p>

    <p class="MLP-text">Teprve nyní si všimnu, že v&nbsp;ruce drží poslední číslo <span class="MLP-znak-tucne-11b">Vyrovnané ženy</span>.</p>

    <p class="MLP-text">Najednou mi to dojde: Ingrid a&nbsp;já jsme jejich Žemlovi.</p>

    <p class="MLP-uroven3-nadpis" id="toc_marker-20-4">4/</p>

    <p class="MLP-text-bez1radku">A&nbsp;tak to jde pořád dál. Hubert po většinu času nepustí nikoho ke slovu. Když ho žertování na účet našeho časopisu konečně omrzí, sžíravě odsoudí bezduchý svět reklamy a&nbsp;naprostou imaginativní impotenci tzv. kreativců (Oliver se směje) a&nbsp;vzápětí nám všem přehraje <span class="MLP-znak-tucne-11b">Polovecké tance</span>, přičemž polovinu skladby sám oddiriguje. Potom přejde ke <span class="MLP-znak-tucne-11b">Dnům německého divadla v&nbsp;Praze</span>, od nichž se posléze dostane k&nbsp;Thomasu Bernhardovi, jenž je prý jediný žijící německý spisovatel; ostatní žijící němečtí spisovatelé jsou údajně dávno mrtví, pouze o&nbsp;tom nevědí… Oliver, který nedávno shodou okolností učetl asi čtyřicet stránek Bernhardova románu <span class="MLP-znak-tucne-11b">Mýcení</span> (a&nbsp;pak jej&nbsp;– jak dobře vím&nbsp;– otráveně odložil), souhlasně přikyvuje. Ingrid se nepřestává tvářit obdivně. Pokud jde o&nbsp;mě, nemám už delší dobu co pít a&nbsp;z&nbsp;otevřeného okna na mě studeně táhne. Taky umírám hlady. Na stolku přede mnou je sice jakási oschlá pomazánka, ale není tu nic, na co bych si ji mohla namazat.</p>

    <p class="MLP-text">Kvůli Oliverovi v&nbsp;tom intelektuálském pekle vydržím déle než dvě hodiny. Krátce před půlnocí mu pošeptám, že bych chtěla jít domů; současně vstřícně navrhuju, že jestli chce, může samozřejmě ještě zůstat.</p>

    <p class="MLP-text">„Co se děje?“ říká Oliver naoko překvapeně, s&nbsp;neupřímnou starostlivostí. „Je ti něco?“</p>

    <p class="MLP-text">Je to poprvé, co mě něčím zklame.</p>

    <p class="MLP-text">„Olivere?“ říkám tiše. „Ty přece víš, co mi je…“</p>

    <p class="MLP-text">Oliver uhne pohledem. Podle jeho narudlých očí poznám, že on si pití obstarat dokázal.</p>

    <p class="MLP-text">„Chceš něco?“ říká a&nbsp;ukazuje na mou prázdnou sklenici. „Donesu ti víno.“</p>

    <p class="MLP-text">„Mně nechybí víno!“ odmítám podrážděně.</p>

    <p class="MLP-text">„A&nbsp;co ti tedy chybí, <span class="MLP-znak-tucne-11b">Lauro</span>?“ říká posměšně Hubert.</p>

    <p class="MLP-text">Když chce, slyší.</p>

    <p class="MLP-text">„Ty si trhni nohou, Huberte!“ odseknu.</p>

    <p class="MLP-text">Jak já toho chlapa nesnáším! Oliver mi varovně stiskne ruku.</p>

    <p class="MLP-text">„Ne, vážně,“ culí se Hubert, „opravdu by mě zajímalo, co může chybět <span class="MLP-znak-tucne-11b">vyrovnané ženě</span>?“</p>

    <p class="MLP-text">„<span class="MLP-znak-tucne-11b">Ohleduplnost</span>&nbsp;– například,“ odpovím chladně. „Osobně bych brala míň bonmotů a&nbsp;víc elementární lidský zdvořilosti&nbsp;– jestli víš, co to je. Přesně to u&nbsp;tebe totiž postrádám.“</p>

    <p class="MLP-text">„Slyším dobře?“ říká potěšeně Hubert a&nbsp;obrací se na ostatní. „Laura mne slovně napadá… Ale <span class="MLP-znak-tucne-11b">proč</span>, Lauro? Proč naše dva odlišné světy, Lauro, naše dvě poněkud odlišné <span class="MLP-znak-tucne-11b">kultury</span> nemohou vedle sebe klidně, mírumilovně koexistovat? Proč, <span class="MLP-znak-tucne-11b">Lauro</span>?“</p>

    <p class="MLP-text">Vstanu, jdu do předsíně a&nbsp;začínám se obouvat. Krev se mi hrne do hlavy&nbsp;– a&nbsp;nemůže za to jenom můj předklon.</p>

    <p class="MLP-text">„Chceš vědět proč?“ zvolám vztekle. „Protože lidi z&nbsp;<span class="MLP-znak-tucne-11b">mojí</span> kultury možná sice nedokážou analyzovat dílo Thomase Bernharda, ale na druhý straně <span class="MLP-znak-tucne-11b">jsou schopný</span> si všimnout, že jejich hosti už dvě hodiny nemaj co pít ani co jíst, že na ně od okna táhne a&nbsp;že jim ten zasranej Korsakov nebo kdo jde celou dobu příšerně na nervy… Tak <span class="MLP-znak-tucne-11b">proto</span>!“</p>

    <p class="MLP-text">A&nbsp;prásknu za sebou dveřmi.</p>

    <p class="MLP-uroven3-nadpis" id="toc_marker-20-5">5/</p>

    <p class="MLP-text-bez1radku">Vyběhnu na noční ulici a&nbsp;marně vyhlížím taxík. Všechno ve mně vře. Po pár minutách vyjde z&nbsp;domu Oliver a&nbsp;beze slova se ke mně připojí.</p>

    <p class="MLP-text">„Ty se na mě asi zlobíš, co?“ přinutím se říct co možná klidně.</p>

    <p class="MLP-text">Mlčí. Blíží se volný taxík; nakročím jednou nohou do ulice a&nbsp;mávám. Řidič brzdí a&nbsp;zastavuje. Všimnu si, že Oliver při nastupování zavrávorá, ale nepřikládám tomu význam. Taxikář si nás podezíravě prohlíží.</p>

    <p class="MLP-text">„Kam jedeme?“ ptám se Olivera.</p>

    <p class="MLP-text">Zachmuřeně pokrčí rameny. Udám svou domácí, bohnickou adresu.</p>

    <p class="MLP-text">„Pochop,“ říkám po chvíli tiše, „za celej večer se mě tam nikdo na nic <span class="MLP-znak-tucne-11b">nezeptal</span>. Nikoho nezajímalo, kdo jsem. Všichni už měli úsudek předem hotovej: Pracuju ve Vyrovnaný ženě, takže jsem blbá…“</p>

    <p class="MLP-text">Taxikář si mě prohlédne ve zpětném zrcátku.</p>

    <p class="MLP-text">„Už mě vážně štve, jak všichni furt musej někoho <span class="MLP-znak-tucne-11b">nesnášet</span>… Jak všichni potřebujou někym <span class="MLP-znak-tucne-11b">hluboce pohrdat</span>!“ vybuchuju.</p>

    <p class="MLP-text">Oliver spí. Chrčivě oddechuje. Celý se na sedadle sesunul a&nbsp;hlava se mu koulí po opěradle; nevypadá zrovna půvabně.</p>

    <p class="MLP-text">„Občas taky myslet na ty druhý,“ říkám si pro sebe. „To je to celý.“</p>

    <p class="MLP-text">Po zbytek cesty už jsem zticha. Před naším panelákem Olivera probudím. Nápadně rychle vystupuje. Platím a&nbsp;přes hluk motoru a&nbsp;bzučení tiskárničky slyším, jak Oliver opodál zvrací. Taxikář rovněž zpozorní.</p>

    <p class="MLP-text">„To bylo vo chlup,“ říká znechuceně. „To teda mohlo bejt drahý…“</p>
  </div>
</body>
</html>
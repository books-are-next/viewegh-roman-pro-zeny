<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-9</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-10">KAPITOLA VII</p>

    <p class="MLP-text-uprostred--I">S&nbsp;kadeřnicí Sandrou o&nbsp;výhodách polopenze&nbsp;– Náhle ztichlé vlasové difuzéry</p>

    <p class="MLP-uroven3-nadpis" id="toc_marker-10-1">1/</p>

    <p class="MLP-text-bez1radku">„Takže koukám už po dovolený…,“ promluví Sandra, moje kadeřnice, zatímco mi pročesává mokré vlasy (když mi jednou udělala trvalou, máma sarkasticky poznamenala, že Sandra bude nejspíš <span class="MLP-znak-tucne-11b">umělecký pseudonym</span>).</p>

    <p class="MLP-text">„Opálená, odpočinutá…,“ říká.</p>

    <p class="MLP-text">V&nbsp;létě je konverzace se Sandrou přece jen snazší než v&nbsp;zimě. Od začátku května až do konce září si obvykle vyprávíme o&nbsp;dovolených (kam se chystáme, respektive kde už jsme byly a&nbsp;podobně), ale po celý zbytek roku nikdy dost dobře nevím, o&nbsp;čem se s&nbsp;ní mám bavit. Jiné ženy s&nbsp;kadeřnicemi většinou dlouze mluví o&nbsp;svých vlasech a&nbsp;o&nbsp;vlasové kosmetice, jenže já toho o&nbsp;vlasech nebo o&nbsp;šampónech tolik nevím&nbsp;– nebo alespoň ne tolik, aby mi to vydrželo celou tu hodinu, kterou u&nbsp;Sandry prosedím. Máma i&nbsp;Ingrid shodně tvrdí, že chodí k&nbsp;holiči vcelku rády (Ingrid říká, že je jí velmi příjemné, když jí někdo cizí myje hlavu), ale já bych se bez návštěv v&nbsp;kadeřnictví klidně obešla: jednak musím po celou tu dobu snášet detailní pohled na svůj obličej (bez brýlí a&nbsp;s&nbsp;mokrými zplihlými vlasy si vždycky připadám spíš ošklivá) a&nbsp;jednak musím pořád vymýšlet nějaká křečovitá konverzační témata.</p>

    <p class="MLP-text">„No jo,“ přinutím se do přátelského úsměvu. „Už bohužel po dovolený…“</p>

    <p class="MLP-text">„Kde jste byla?“</p>

    <p class="MLP-text">„Na Korčule,“ říkám nenuceně. „Přímo v&nbsp;tom městě, jestli to znáte…“</p>

    <p class="MLP-text">„Neznám. Ale slyšela jsem, že je to tam moc hezký…“</p>

    <p class="MLP-text">Souhlasně přikývnu.</p>

    <p class="MLP-text">„My jsme byli předloni na Brači,“ říká po chvíli Sandra.</p>

    <p class="MLP-text">Ani tentokrát mě nenapadá žádná použitelná replika, takže aspoň kývnu bradou a&nbsp;zdvihnu významně obočí.</p>

    <p class="MLP-text">„Na čtrnáct dní. S&nbsp;polopenzí.“</p>

    <p class="MLP-text">„My jsme taky měli polopenzi,“ odpovídám.</p>

    <p class="MLP-text">„Ono je to lepší,“ přeruší Sandra za mými zády práci. „Člověk jim nemusí aspoň o&nbsp;dovolený vařit, že jo?“</p>

    <p class="MLP-text">Jsem bez brýlí, takže Sandřin odraz v&nbsp;zrcadle přede mnou je značně rozostřený a&nbsp;výraz v&nbsp;jejím obličeji mohu pouze odhadovat. Pro každý případ se široce usměju.</p>

    <p class="MLP-uroven3-nadpis" id="toc_marker-10-2">2/</p>

    <p class="MLP-text-bez1radku">„Na Brači kde přesně?“ zeptám se o&nbsp;něco později, jako bych Brač znala.</p>

    <p class="MLP-text">„Na Bolu. Jak je <span class="MLP-znak-tucne-11b">Zlatny rat</span>, jestli víte?“</p>

    <p class="MLP-text">Omluvně vrtím hlavou&nbsp;– tak intenzivně, že mi Sandra musí zastavit bradu dvěma prsty, aby mě nestřihla.</p>

    <p class="MLP-text">„Pardon,“ omlouvám se.</p>

    <p class="MLP-text">„To nic.“</p>

    <p class="MLP-text">Nůžky tiše cvakají.</p>

    <p class="MLP-text">„A&nbsp;vy?“ ptá se Sandra. „Na jak dlouho jste byla? Na Korčule?“</p>

    <p class="MLP-text">„Na čtrnáct dní…,“ zvýším hlas, abych překřičela hluk vlasových vysoušečů.</p>

    <p class="MLP-text">„To je lepší. Na tejden to pokaždý strašně rychle uteče. Člověk si nestačí doopravdy odpočinout.“</p>

    <p class="MLP-text">Horlivě kývu.</p>

    <p class="MLP-text">„S&nbsp;přítelem&nbsp;– jestli se můžu zeptat?“ zakřičí Sandra. „Nebo s&nbsp;kamarádkou?“</p>

    <p class="MLP-text">Mám pocit, že na mě v&nbsp;zrcadle zamrkala, ale nejsem si jistá.</p>

    <p class="MLP-text">„S&nbsp;přítelem!“ volám hlasitě, ale zatvářím se otráveně a&nbsp;okázale vzdychnu. Proč jsem to udělala? Předkloním se těsně k&nbsp;zrcadlu a&nbsp;zkoumám svůj obličej.</p>

    <p class="MLP-text">„No neříkáte to zrovna nadšeně!“ huláká Sandra a&nbsp;pohlédne na svou kolegyni u&nbsp;vedlejšího stolu.</p>

    <p class="MLP-text">Připadá mi, že obě vyčkávají.</p>

    <p class="MLP-text">„Už ho nemiluju!“ křičím s&nbsp;úsměvem. „Zamilovala jsem se tam do skoro čtyřicetiletýho chlapa! Věřily byste tomu?“</p>

    <p class="MLP-text">Najednou je ticho.</p>

    <p class="MLP-text">Najednou není slyšet ani jediný fén.</p>

    <p class="MLP-text">Všechny kadeřnice i&nbsp;zákaznice se ke mně pobaveně otáčejí.</p>

    <p class="MLP-text">„Jo tak proto to tak spěchalo!“ říká spokojeně Sandra a&nbsp;triumfálně se rozhlíží. Přitahuje si sousední křeslo a&nbsp;sedá si vedle mě.</p>

    <p class="MLP-text">„Ježišmarjá, tak honem vyprávějte…“</p>
  </div>
</body>
</html>
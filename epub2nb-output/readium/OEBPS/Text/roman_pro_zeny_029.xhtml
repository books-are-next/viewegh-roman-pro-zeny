<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-25</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-28">KAPITOLA XXIII</p>

    <p class="MLP-text-uprostred--I">Němec nesnášející Němce&nbsp;– Námluvy pozůstalých&nbsp;– Ovlivňuje třídní společnost mužskou psychiku?&nbsp;– Hloubka ženského spánku</p>

    <p class="MLP-uroven3-nadpis" id="toc_marker-28-1">1/</p>

    <p class="MLP-text-bez1radku">Svou příští životní lásku potká máma hned nazítří, během výletu na Tenerife.</p>

    <p class="MLP-text">Je to Němec, který upřímně nesnáší Němce.</p>

    <p class="MLP-text">Máma zase nesnáší Čechy, takže mají skvělé předpoklady vytvořit ideální pár.</p>

    <p class="MLP-uroven3-nadpis" id="toc_marker-28-2">2/</p>

    <p class="MLP-text-bez1radku">Jmenuje se Hans, je mu pětačtyřicet a&nbsp;pracuje jako architekt; cestuje sám. Vypadá tak trochu jako mladší Clint Eastwood&nbsp;– tenhle můj dojem se ještě prohloubí, když se na nás při čekání na trajekt anglicky obrátí s&nbsp;jakýmsi dotazem.</p>

    <p class="MLP-text">Je to především máma, kdo ryze zdvořilostní konverzaci uměle prodlužuje.</p>

    <p class="MLP-text">„It’s a&nbsp;windy day today, isn’t it?“ švitoří.</p>

    <p class="MLP-text">Zato včera bylo celkem příjemné teplo, že? Ani zima, ani přílišné horko. Tak akorát.</p>

    <p class="MLP-text">Vyměníme si s&nbsp;Oliverem pobavený pohled, ale máma nás ignoruje.</p>

    <p class="MLP-text">Zdá se, že Hans také nijak neholduje studeným středoevropským Vánocům, že? pokračuje snaživě.</p>

    <p class="MLP-text">„Well, it depends…,“ říká se sympatickým úsměvem Hans. Přijde na to.</p>

    <p class="MLP-text">Jezdí sem každé Vánoce? ptá se máma.</p>

    <p class="MLP-text">Teprve tři roky, odpovídá Hans.</p>

    <p class="MLP-text">Náhle zaváhá. Semkne rty a&nbsp;pokrčí rameny. Od smrti manželky, dodá jakoby omluvně.</p>

    <p class="MLP-text">„Oh my God!“ vyhrkne máma. „I’m so sorry!“</p>

    <p class="MLP-text">Přejde okamžitě do němčiny a&nbsp;ještě jednou se Hansovi obšírně omlouvá. Rozumím jí každé páté slovo, ale Hans je její perfektní němčinou očividně mile překvapen. Zdvihne obě dlaně na znamení, že není třeba se omlouvat. Taktně mění jazyk i&nbsp;téma: anglicky se ptá, jak jsme strávili Štědrý večer my&nbsp;– v&nbsp;Čechách? Nebo také tady? Své pohledy dělí mezi mámu a&nbsp;Olivera&nbsp;– zjevně jej tak jako mnozí považuje za mého otce. Jeho příští otázka moji domněnku potvrdí a&nbsp;máma mu rutinně vysvětlí jeho omyl.</p>

    <p class="MLP-text">Nyní je to pro změnu Hans, kdo upadne do rozpaků a&nbsp;kdo se zbytečně dlouze omlouvá. Zatímco mluví, v&nbsp;jeho očích je nevyřčená otázka.</p>

    <p class="MLP-text">„<span class="MLP-znak-tucne-11b">Můj</span> muž,“ informuje ho máma, „zemřel před osmi lety.“</p>

    <p class="MLP-text">Hans se bezmocně nadechne. Zdá se, že nemůže najít ta správná slova.</p>

    <p class="MLP-text">„Klid,“ říká máma. „K&nbsp;ničemu vás to nezavazuje.“</p>

    <p class="MLP-text">Hans se rozesměje. Musím uznat, že smích mu sluší.</p>

    <p class="MLP-text">Máma se rovněž usmívá. Nastupujeme na trajekt.</p>

    <p class="MLP-text">„Co kdybychom nechali tady <span class="MLP-znak-tucne-11b">mládež</span>,“ říká Hansovi a&nbsp;ukáže na Olivera a&nbsp;na mě, „a&nbsp;<span class="MLP-znak-tucne-11b">zcela nezávazně</span> si někde dali kávu?“</p>

    <p class="MLP-text">„To je dobrý nápad!“ souhlasí okamžitě Hans.</p>

    <p class="MLP-uroven3-nadpis" id="toc_marker-28-3">3/</p>

    <p class="MLP-text-bez1radku">„Je z&nbsp;<span class="MLP-znak-tucne-11b">Hamburku</span>!“ zvěstuje nám máma radostně, když se po půlhodině vrátí. „Narodil se tam!“</p>

    <p class="MLP-text">Oliverův výraz je ostentativně nechápavý.</p>

    <p class="MLP-text">„Promiň,“ chce vědět, „ale co je na Hamburku coby místě narození <span class="MLP-znak-tucne-11b">tolik</span> potěšujícího?“</p>

    <p class="MLP-text">Nejde samozřejmě o&nbsp;Hamburk, vysvětlí mu máma. Jde o&nbsp;to, že Hans je někdejší <span class="MLP-znak-tucne-11b">západní Němec</span> (jak tajně doufala), a&nbsp;nikoli bývalý <span class="MLP-znak-tucne-11b">endérák</span>.</p>

    <p class="MLP-text">„A&nbsp;proč,“ říká Oliver trochu hádavě, „je pro rodící se milostnou aféru důležitý, v&nbsp;jakym režimu kdo vyrůstal?“</p>

    <p class="MLP-text">„Protože socialismus sebral většině chlapů sebevědomí a&nbsp;sebeúctu,“ říká Oliverovi máma. „Myslím, Pažoute, že zrovna ty bys o&nbsp;tom mohl něco vědět…“</p>

    <p class="MLP-text">(„Mluvívali o&nbsp;celých národech, jako by hovořili o&nbsp;jednotlivci, zatímco mluvit se sebemenším náznakem jistoty byť jen o&nbsp;jednotlivci mně připadalo unáhlené,“ cituje mi později Oliver ze své rozečtené knihy.)</p>

    <p class="MLP-text">Z&nbsp;trajektu po přistání přestupujeme na autobus. V&nbsp;autobuse si všimnu, že máma k&nbsp;Hansovi jednou či dvakrát nenápadně zalétne pohledem. Jakmile na příští zastávce vystoupíme, Hans se k&nbsp;nám znovu připojí. Zasněžený vrcholek PICO DE TEIDE pozorujeme už opět společně. Později se mě Hans s&nbsp;jemnou ironií otáže (má vdanou dceru v&nbsp;mém věku), zda mu dovolím pozvat mámu na oběd.</p>

    <p class="MLP-text">„Nejprve dvě kontrolní otázky,“ ptám se ho anglicky přísně. „První: Co si myslíte o&nbsp;trestu smrti?“</p>

    <p class="MLP-text">„O&nbsp;trestu smrti?“ říká zaraženě. „Jsem proti…“</p>

    <p class="MLP-text">„Dobře. Co zbraně? Máte rád zbraně?“</p>

    <p class="MLP-text">Máma se směje.</p>

    <p class="MLP-text">„Nemám,“ nechápe stále Hans.</p>

    <p class="MLP-text">„Oukej. Tak běžte…“</p>

    <p class="MLP-uroven3-nadpis" id="toc_marker-28-4">4/</p>

    <p class="MLP-text-bez1radku">V&nbsp;příštích dnech se od sebe Hans a&nbsp;máma nehnou na krok. Oba vypadají zamilovaně.</p>

    <p class="MLP-text">„Jakej je?“ vyptávám se zvědavě.</p>

    <p class="MLP-text">„Zatím skvělej,“ říká máma. „Zatím skoro ideál…“</p>

    <p class="MLP-text">„Prokrista, už zas?“ úpí Oliver. „<span class="MLP-znak-tucne-11b">Ideální muž</span> neexistuje! Ideální muž je virus napadající ženskou racionalitu&nbsp;– teda pokud něco jako ženská racionalita vůbec existuje…“</p>

    <p class="MLP-text">„Možná že ideální muž neexistuje, ale není to žádnej virus,“ nesouhlasím. „Je to krásnej <span class="MLP-znak-tucne-11b">sen</span>.“</p>

    <p class="MLP-text">„A&nbsp;sny se kupodivu občas člověku i&nbsp;splněj…,“ doplní mě máma.</p>

    <p class="MLP-text">Usmějeme se na sebe.</p>

    <p class="MLP-text">„Nesmysl. Je to životu nebezpečnej <span class="MLP-znak-tucne-11b">mýtus</span>,“ vrtí hlavou Oliver. „Každou ženskou, která tohle slovní spojení vysloví, bych stíhal za šíření poplašný zprávy. Nebo za <span class="MLP-znak-tucne-11b">obecný ohrožení</span>&nbsp;– tam je trestní sazba podstatně vyšší.“</p>

    <p class="MLP-text">Máma si dolévá čaj; všimnu si, že se jí trochu chvěje ruka.</p>

    <p class="MLP-text">„Vadilo by vám, kdybych se přestěhovala k&nbsp;Hansovi do hotelu?“ říká jakoby mimochodem, ale vyhne se přitom mému pohledu. „Chceme být na silvestra spolu.“</p>

    <p class="MLP-text">„Stojí ti to za to?“ namítá Oliver. „Na tu jednu noc?“</p>

    <p class="MLP-text">„Samozřejmě že nevadilo…,“ říkám.</p>

    <p class="MLP-uroven3-nadpis" id="toc_marker-28-5">5/</p>

    <p class="MLP-text-bez1radku">Večer s&nbsp;Oliverem sedíme v&nbsp;hotelovém baru; společnost nám dělá jen několik podobně osamělých párů. Z&nbsp;přilehlých restaurací k&nbsp;nám doléhá hlahol počínajících silvestrovských oslav. Kdybych si mohla vybrat, šla bych si někam zatancovat, ale Oliver diskotéky nesnáší. Nepřiznám to nahlas, ale myslím na mámu.</p>

    <p class="MLP-text">„Jestli vypiju ještě tohle, tak okamžitě usnu,“ říkám Oliverovi, když objednává další dvě sklenky těžkého červeného vína.</p>

    <p class="MLP-text">„V&nbsp;raném dětství,“ říká zamyšleně Oliver, „jsem si velice oblíbil známou píseň o&nbsp;zabijáku Mackie Messerovi ze Žebrácké opery. V&nbsp;podání Miloše Kopeckého.“</p>

    <p class="MLP-text">Mluví přísně spisovně, což znamená, že je už opilý.</p>

    <p class="MLP-text">„Zkrať to,“ žádám ho.</p>

    <p class="MLP-text">„V&nbsp;té písni je následující sloka: <span class="MLP-znak-kurziva-11b">Jednou v&nbsp;noci / mladá žena / nic netuší /</span> <span class="MLP-znak-kurziva-11b">a&nbsp;jde spát / probudí se / zneuctěna / ale Mackie / ji nechce znát.</span>“</p>

    <p class="MLP-text">„Úžasný,“ říkám unaveně. „Jaká je pointa?“</p>

    <p class="MLP-text">„Ta píseň zcela zkreslila mou představu o&nbsp;<span class="MLP-znak-tucne-11b">hloubce</span> ženského spánku.“</p>

    <p class="MLP-text">Rozesměje mě to. Když Oliver chce, umí být zábavný. Jeho opálení mi navíc připomíná, že je to pořád <span class="MLP-znak-tucne-11b">ten</span> Oliver.</p>

    <p class="MLP-text">Ten z&nbsp;Korčuly.</p>

    <p class="MLP-text">Přivinu se k&nbsp;němu těsněji a&nbsp;těším se z&nbsp;pocitu, že patříme k&nbsp;sobě.</p>

    <p class="MLP-text">„Celá léta jsem se kvůli té zatracené písni domníval, že ve spánku s&nbsp;vámi můžeme dělat cokoliv,“ pokračuje. „Dovedeš si představit to pozdější zklamání?“</p>

    <p class="MLP-text">Rozhlédnu se, zda nás nikdo nepozoruje, a&nbsp;položím mu ruku do klína.</p>

    <p class="MLP-text">„A&nbsp;to by se ti líbilo?“ ptám se ho koketně. „Kdybych opravdu <span class="MLP-znak-tucne-11b">hluboce</span> spala?“</p>

    <p class="MLP-text">„Připusťme,“ říká Oliver opatrně, „že spící žena může mít pro muže jistou atraktivitu.“</p>

    <p class="MLP-text">„Ano? A&nbsp;v&nbsp;čem ta atraktivita spočívá?“</p>

    <p class="MLP-text">„V&nbsp;tom, že muž může beze zbytku převzít aktivitu a&nbsp;konečně tak naplnit svou přirozenou dominantní úlohu&nbsp;– jak po tom ostatně vždycky toužil. Dále v&nbsp;tom, že spící žena mu nevnucuje všechny ty nesmyslné předkoitální aktivity, které redaktorky ženských časopisů bůhvíproč považují za vzrušující. Žádné zdržování pseudoorientálními masážemi chodidel, žádné cucání ušního lalůčku… A&nbsp;konečně je zbaven povinnosti postkoitální konverzace.“</p>

    <p class="MLP-text">Vím, že to nemyslí zcela vážně, ale přesto se odtáhnu.</p>

    <p class="MLP-text">„Takže nejlepší by bylo, kdyby žena byla <span class="MLP-znak-tucne-11b">mrtvá</span>?“</p>

    <p class="MLP-text">„Proč hned mrtvá?“ říká klidně Oliver. „Úplně by stačilo, kdyby si občas vzala rohypnol.“</p>

    <p class="MLP-text">Ještě před chvílí mě ta debata docela vzrušovala, ale nyní už se mi přestává líbit. Kolem s&nbsp;jekotem proběhnou dva asi pětiletí chlapci. Oliver se zatváří útrpně.</p>

    <p class="MLP-text">„Prokrista!“ durdí se. „Neměli by ti bastardi už dávno spát?“</p>

    <p class="MLP-text">Mlčím.</p>

    <p class="MLP-text">„Co ty si vlastně myslíš o&nbsp;dětech?“ zeptám se po chvíli.</p>

    <p class="MLP-text">„Děti jsou radost i&nbsp;starost.“</p>

    <p class="MLP-text">„Myslím to vážně.“</p>

    <p class="MLP-text">„Vážně?“ říká Oliver. „Děti jsou hračky znuděných, bezradných dospělých.“</p>

    <p class="MLP-text">„Cože?“</p>

    <p class="MLP-text">„Děti jsou náplně prázdných životů.“</p>

    <p class="MLP-text">Jsem naprosto konsternována.</p>

    <p class="MLP-text">A&nbsp;tohohle člověka jsem si chtěla vzít!</p>

    <p class="Normal para-style-override-1"></p>

    <p class="MLP-dopis-podpis--I">Praha 20. dubna 2000</p>

    <p class="MLP-dopis--I">Drahá Lauro,</p>

    <p class="MLP-dopis--I"><span>jaro je tady a&nbsp;já dál zpívám svou obehranou písničku. Jmenuje se</span> <span class="MLP-znak-tucne-11b">Lauro, vrať se!</span> <span>a&nbsp;je to hotový šlágr sezóny. Byli jsme několikrát v&nbsp;různých novinách, dvakrát v&nbsp;hlavních zprávách na NOVĚ a&nbsp;prý to bylo i&nbsp;ve zprávách německé televize ARD (užívám spravedlivě množného čísla, protože všechen ten mediální úspěch je jaksi především Tvoje zásluha…). Jeden literární kritik dokonce napsal do Respektu článek</span> <span class="MLP-znak-tucne-11b">Orfeus v&nbsp;metru</span><span>&nbsp;– četlas to? Nebo už čteš jenom časopis</span> <span class="MLP-znak-tucne-11b">Jachty a&nbsp;čluny</span><span>?</span></p>

    <p class="MLP-dopis--I"><span>Sám jsem viděl mnohokrát, jak si někdo z&nbsp;cestujících (obvykle dívka či žena) můj dopis se zájmem a&nbsp;někdy i&nbsp;s&nbsp;postřehnutelným dojetím čte, což mě pokaždé jakýmsi smutným způsobem potěšilo, ale zažil jsem i&nbsp;opak&nbsp;– naprostý, lhostejný nezájem, kdy dotyčný člověk přečetl jen několik řádků a&nbsp;potom otráveně odvrátil pohled k&nbsp;sousedním reklamám:</span> <span class="MLP-znak-tucne-11b">Vychutnej si tohle, poznej báječnou chuť tamtoho, nevaž se a&nbsp;odvaž se…</span> <span>To jsou věci, které letí. Smutek nudí&nbsp;– a&nbsp;cizí obzvlášť. Něčí bolest? To neřeš!</span></p>

    <p class="MLP-dopis--I">Nedávno jsem byl svědkem toho, jak si skupinka teenagerů dělala z&nbsp;mého předešlého dopisu dost vulgární legraci. Nejsem takový idiot, abych to nechápal, ale stejně jsem tajně doufal, že aspoň některá z&nbsp;holek řekne těm klukům něco jako „Nechte toho, ste blbí…“&nbsp;– jako když někdo vypravuje hodně drsné anekdoty, které překračují únosnou míru. Jenže to žádná neřekla. Existuje ale ve věku tolik úspěšné České sody ještě nějaká míra? Když si děláme legraci z&nbsp;Palacha a&nbsp;z&nbsp;koncentráků, můžeme brát vážně obyčejný pocit opuštěnosti?</p>

    <p class="MLP-dopis--I"><span>K&nbsp;zmíněné samotě: Nemusíš mi to věřit, ale za celé ty dlouhé měsíce od našeho rozchodu jsem nespal s&nbsp;žádnou ženou. Znáš mě dobře a&nbsp;víš, že sex pro mě vždycky byl hodně důležitý. Někdy před třemi týdny mě kolega z&nbsp;agentury (samozřejmě ho znáš, ale</span> <span>z&nbsp;pochopitelných</span> <span>důvodů ho nemohu jmenovat), který se už</span> <span>nemohl dívat na mé (jak se vyjádřil)</span> <span class="MLP-znak-tucne-11b">dobrovolné mučednictví</span><span>, zatáhl do jednoho mimopražského nevěstince&nbsp;– ale já jsem s&nbsp;žádnou z&nbsp;těch snaživých, ale očividně ne zrovna šťastných dívek stejně nedokázal jít nahoru. Ta ironie: přišel jsem o&nbsp;</span><span class="MLP-znak-tucne-11b">všechno</span><span>, ale</span> <span class="MLP-znak-tucne-11b">zábrany</span> <span>mi zůstaly… Abych byl zcela konkrétní (promiň tentokrát ty intimní detaily, uznej, že až dosud jsem byl v&nbsp;tomto ohledu velmi zdrženlivý): když začali hrát</span> <span class="MLP-znak-tucne-11b">Let’s talk about love</span> <span>od Céline Dion, jedna ta dívka, právem otrávená mou nerozhodností, mi položila ruku do klína. Okamžitě jsem měl erekci&nbsp;– a&nbsp;současně jsem se nahlas rozplakal. Zkus si to představit (doktora Z. to minulý týden velmi rozesmálo&nbsp;– což ovšem na druhou stranu není zrovna to, co člověk očekává od svého psychiatra): sedím v&nbsp;maloměstském bordelu v&nbsp;jakési příšerné klubovce, kalhoty vyboulené, zpívá Céline Dion&nbsp;– a&nbsp;já hlasitě pláču.</span></p>

    <p class="MLP-dopis--I"><span>Takže to by byla trocha</span> <span class="MLP-znak-tucne-11b">decentně sebeironického humoru</span> <span>(jak psali v&nbsp;Respektu) spojená s&nbsp;nevtíravým sdělením, že žiju příkladně asketicky a&nbsp;především jsem</span> <span class="MLP-znak-tucne-11b">stále single</span><span>. Nyní něco méně legračního.</span></p>

    <p class="MLP-dopis--I">Poslední dobou mívám strašný, úzkostný sen. Potkávám Tě u&nbsp;východu různých parků, zejména pak Průhonického (vůbec nechápu, proč zrovna tam, byl jsem v&nbsp;Průhonicích naposledy na školním výletě, kde mi mimochodem jeden ze spolužáků nechtě strhl pihu, která mi pak celý den krvácela…). V&nbsp;těch snech jsi buďto těhotná, nebo se už skláníš nad kočárkem. Ten kočárek je podivně nemoderní&nbsp;– takový ten proutěný&nbsp;– ale co já vím, možná že už tenhle typ zase přišel do módy.</p>

    <p class="MLP-dopis--I">Modlím se, aby to nebyla pravda.</p>

    <p class="MLP-dopis--I">Miluju Tě, Lauro&nbsp;– a&nbsp;nepřestává to.</p>

    <p class="MLP-dopis--I">Vrať se.</p>

    <p class="MLP-dopis-podpis--I">Oliver</p>
  </div>
</body>
</html>
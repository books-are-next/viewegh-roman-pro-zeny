<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-22</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-24">KAPITOLA XX</p>

    <p class="MLP-text-uprostred--I">Laura touží poznat high society&nbsp;– Lasery a&nbsp;křepelčí vejce&nbsp;– Skandální odhalení</p>

    <p class="MLP-uroven3-nadpis" id="toc_marker-24-1">1/</p>

    <p class="MLP-text-bez1radku">„Už toho mám dost,“ říkám Oliverovi naoko vyčítavě začátkem prosince.</p>

    <p class="MLP-text">Ležím na boku ohnutá do oblouku a&nbsp;tlačím mu svůj nahý zadek do klína.</p>

    <p class="MLP-text">„Spím s&nbsp;tebou už tři měsíce prakticky obden&nbsp;– ale tys mě nevzal <span class="MLP-znak-tucne-11b">ještě ani na jeden</span> křest novýho parfému Estée Lauder, kde bych se mohla seznámit s&nbsp;Pavlem Zedníčkem nebo Mahulenou Bočanovou…“</p>

    <p class="MLP-text">Krátce po něm loupnu očima. Oliver se usmívá.</p>

    <p class="MLP-text">„Začínám přemejšlet, jestli se mi to s&nbsp;tebou vůbec vyplatí,“ pokyvuju smutně hlavou. „Jako odrazovej můstek do high society stojíš za pendrek.“</p>

    <p class="MLP-text">„Stačí říct. Budou Vánoce&nbsp;– vezmu tě na předvánoční mejdany tolika příšernejch firem, že mě budeš prosit na kolenou, abys mohla zůstat doma…“</p>

    <p class="MLP-text">„Pro začátek úplně stačí <span class="MLP-znak-tucne-11b">jeden</span>,“ upřesňuji. „Vybereš nějakej?“</p>

    <p class="MLP-text">Oliverovi dojde, že to myslím vážně. Netváří se zrovna nadšeně.</p>

    <p class="MLP-text">„Nenávidím to,“ brání se. „Pokud nemusím, sám tam nikdy nechodím. Nechápu, proč chce někdo tu společenskou hrůzu absolvovat <span class="MLP-znak-tucne-11b">dobrovolně</span>?“</p>

    <p class="MLP-text">„Prostě bych to jednou v&nbsp;životě chtěla poznat…“</p>

    <p class="MLP-text">„Tak dobře, máš to mít,“ rezignuje Oliver.</p>

    <p class="MLP-text">Otočí mě na záda a&nbsp;začíná mi pomalu hladit prsa. Moje bradavky okamžitě reagují.</p>

    <p class="MLP-text">„Ale co za to?“ říká.</p>

    <p class="MLP-uroven3-nadpis" id="toc_marker-24-2">2/</p>

    <p class="MLP-text-bez1radku">Vezme mě na večírek známé mezinárodní firmy se zastoupením v&nbsp;Praze; koná se to v&nbsp;jakémsi rozlehlém tanečním klubu, kde jsem ještě nikdy nebyla. Před vchodem se tlačí dav lidí, o&nbsp;tři schody výš stojí nekompromisně se tvářící ochranka. Prodereme se dopředu, kde nás holohlavý mladík v&nbsp;tmavém obleku a&nbsp;kravatě zastaví pohledem. Oliver vytahuje pozvánku a&nbsp;ukazuje mu ji; mladík o&nbsp;krok ustoupí a&nbsp;mlčky nás pouští dál.</p>

    <p class="MLP-text">Klub má dvě patra a&nbsp;také několik zvýšených podlaží či spíše pódií; hudba je všudypřítomná, hlasitá, ale zatím naštěstí nikoli ohlušující. Všude panuje značné přítmí, v&nbsp;jednom sále je dokonce téměř tma; odkudsi ze stropu vystřelují laserové paprsky. Vzduch je těžký, dusný, zakouřený, často cítím různé drahé parfémy (některé poznávám: <span class="MLP-znak-tucne-11b">Clinique Happy</span>, <span class="MLP-znak-tucne-11b">Kenzo</span> a&nbsp;<span class="MLP-znak-tucne-11b">Oblique</span> od <span class="MLP-znak-tucne-11b">Givenchy</span>). Polekaně si uvědomím, že jedna z&nbsp;dívek, kterou cestou od šatny míjíme, je od pasu nahoru nahá&nbsp;– ale zdá se, že jsem jediná, kdo si toho všiml. Kdosi Olivera přátelsky zdraví, ale než se stačím ohlédnout, dotyčný je pryč. Chytím se Olivera za ruku a&nbsp;on mě táhne dál do útrob klubu. Tváří se ironicky, skoro nadřazeně, ale vycítím, že i&nbsp;on je nesvůj. Několik mladých lidí Oliverovi překvapivě zdvořile kyne, ale zároveň občas zaregistruji, že jeho manšestrové kalhoty a&nbsp;sepraná černá košile budí mezi všemi těmi značkovými pánskými obleky jistou ironickou pozornost. Mám pocit, že i&nbsp;já jsem zvolila příliš konzervativní oblečení, a&nbsp;připadám si tudíž nepatřičně. Také mě znervózňuje, že se stále nedokážu dostatečně zorientovat. Místnosti, kterými procházíme, mají většinou nepravidelný tvar a&nbsp;jsou podivně členité; v&nbsp;každé je bar, kolem kterého se vine dlouhá fronta. Za chůze hledám očima toalety, ale žádné nenalézám. S&nbsp;výjimkou jedné slavné modelky nevidím zatím ani žádné známé osobnosti. V&nbsp;dalším sále je velké projekční plátno, na kterém se rychle střídají jakési barevné obrazce. Do kohosi narazím, omlouvám se. Oliver se náhle zastaví, skloní se a&nbsp;políbí na tvář mladou, celkem hezkou dívku v&nbsp;upnutých černých kalhotách a&nbsp;stříbrném tílku s&nbsp;flitry; čekám, že mě představí, ale dívka zmizí. Oliver mě před sebou tlačí dál.</p>

    <p class="MLP-text">„Bludička…,“ pošeptá mi stručně.</p>

    <p class="MLP-text">„Ta stornovaná?“ zeptám se.</p>

    <p class="MLP-text"><span>Oliver přikývne. Pocítím mírný nápor žárlivosti, ale hned vzápětí mě oslní blesk: kdosi kohosi fotí. Když se k&nbsp;nám fotografovaný muž otočí čelem, uvědomím si, že ho znám z&nbsp;televize, ale nedokážu si vzpomenout na jméno. Jeho přítomnost nicméně způsobí, že zájem okolostojících lidí se dočasně přenese i&nbsp;na Olivera a&nbsp;na mě. Můj pocit nenáležitosti ještě zesílí. Nehodím se sem. Všichni ostatní se tváří naprosto samozřejmě: postávají nebo posedávají na italských kožených sedačkách</span> <span class="MLP-znak-tucne-11b">Natuzzi</span><span>, kouří, hlasitě vtipkují, nenuceně popíjejí koktejly a&nbsp;z&nbsp;malých talířků (vůbec netuším, odkud si je přinesli, nikde jsem žádný bufet neviděla…) napichují malými vidličkami jídla, z&nbsp;nichž některá jsem ještě nikdy nejedla: zaječí paštiku, křepelčí vejce, dokonce snad prý (tvrdí alespoň Oliver) i&nbsp;lanýže.</span></p>

    <p class="MLP-text">„Vítej ve virtuálním světě,“ pronese Oliver. „Nic z&nbsp;toho, co vidíš, není skutečné.“</p>

    <p class="MLP-text">Kochá se mými rozpaky.</p>

    <p class="MLP-text">„V&nbsp;tom případě se budu muset opít,“ odpovím a&nbsp;dál se opatrně rozhlížím.</p>

    <p class="MLP-text">Mám úplně ztuhlou šíji.</p>

    <p class="MLP-text">„Konečně rozumné slovo,“ říká Oliver a&nbsp;jdeme se postavit do fronty na pravé šampaňské.</p>

    <p class="MLP-uroven3-nadpis" id="toc_marker-24-3">3/</p>

    <p class="MLP-text-bez1radku">Po necelé hodině jsem už příjemně opilá. Uvolním se, začnu víc vnímat hudbu a&nbsp;bez ostychu se vlním v&nbsp;bocích.</p>

    <p class="MLP-text">Už se usmívám. Tváře lidí se zdají být přátelštější než předtím.</p>

    <p class="MLP-text">„Kouzelná proměna,“ raduje se ze mě Oliver.</p>

    <p class="MLP-text">Rozepne mi košili o&nbsp;jeden knoflíček, rozhrne výstřih a&nbsp;spokojeně si prohlíží ten rozdíl.</p>

    <p class="MLP-text">„Hned přijdu,“ říká potom.</p>

    <p class="MLP-uroven3-nadpis" id="toc_marker-24-4">4/</p>

    <p class="MLP-text-bez1radku">Je pryč skoro třicet minut. Rozhlížím se, ale nikde ho nevidím. Dva muži na mě téměř současně promluví anglicky; nerozumím, co říkají, a&nbsp;tak jen s&nbsp;úsměvem zavrtím hlavou. Cítím veselou lhostejnost, ale zároveň ve mně roste jakési zvláštní znepokojení.</p>

    <p class="MLP-text">Vydám se Olivera hledat. Točí se mi hlava. Stále narážím na nová, předtím neobjevená tmavá zákoutí.</p>

    <p class="MLP-text">V&nbsp;tom příštím se Oliver líbá s&nbsp;onou dívkou ve stříbrném tílku.</p>

    <p class="MLP-text">Spatří mě. Nejprve Oliver, potom i&nbsp;ona. Ona se usměje. Oliver se kousne do rtu a&nbsp;zvrátí hlavu ke stropu. Otočím se a&nbsp;běžím pryč. Oliver na mě cosi volá, ale nezastavím se, ani se neotočím. Hledám východ, narážím do lidí. Kabát nechávám v&nbsp;šatně. Konečně jsem venku. Je strašlivá zima, ale naštěstí přímo před vchodem stojí hned několik taxíků. Dveře nejbližšího z&nbsp;nich otevřu tak prudce, až se řidič lekne.</p>

    <p class="MLP-text">„Do Bohnic!“ říkám nebývale autoritativně. „Rychle!“</p>

    <p class="Normal para-style-override-1"></p>

    <p class="MLP-dopis-podpis--I">Praha 21. března 2000</p>

    <p class="MLP-uroven2-kapitola-dopis" id="toc_marker-25">Drahá Lauro,</p>

    <p class="MLP-dopis--I"><span>dopis, který jste mi s&nbsp;Tvým přítelem poslali, jak se říká</span> <span class="MLP-znak-tucne-11b">v&nbsp;pořádku</span> <span>došel.</span></p>

    <p class="MLP-dopis--I">Když jsem ho otevřel a&nbsp;pochopil, že je od Tebe, zaplavily mě dost smíšené pocity. Na jedné straně to bylo samozřejmě skvělé. Byl to konečně přesvědčivý důkaz, že jsi „dopisy z&nbsp;metra“ četla (po tom mediálním cirkusu, který se kolem nich spustil, jsem v&nbsp;to sice věřil, ale potřeboval jsem mít jistotu). Současně se ale dostavily pocity nepříjemné. Jednak jsem už tušil, jaké nehoráznosti se uvnitř dočtu, ale nesnesitelná byla především představa, že jsi obsah dopisu konzultovala s&nbsp;NÍM, že jste se společně radili, co mi napsat, abych se svou „veřejnou kampaní“ přestal. Představa, jak se Ty a&nbsp;ON někde v&nbsp;luxusní restauraci bavíte o&nbsp;mně…</p>

    <p class="MLP-dopis--I">Ten relativně mírný tón dopisu je bezpochyby Tvoje zásluha. Znám Tě dobře a&nbsp;vím, že hádky se Ti doslova fyzicky protiví a&nbsp;že do nějakého sporu jdeš jen tehdy, když už opravdu není vyhnutí (a navíc se špatně skrývaným zoufalstvím…). Vsadím se, že například ten velice jemný, skoro bych řekl <span class="MLP-znak-tucne-11b">kultivovaný</span> náznak výhružky, obsažený v&nbsp;závěru dopisu, je Tvoje dílo, ON by to zcela určitě napsal mnohem přímočařeji. Tvrdíte, že to, co dělám, je prý <span class="MLP-znak-tucne-11b">nedůstojné</span> a&nbsp;<span class="MLP-znak-tucne-11b">exhibicionistické</span> (mimochodem mi připadá, že některé obraty jste poněkud bezmyšlenkovitě převzali od všech těch psychologů, kteří v&nbsp;novinách a&nbsp;v&nbsp;televizi komicky spekulují o&nbsp;mém údajně narušeném dětství a&nbsp;problémových vztazích s&nbsp;matkou…). Píšete, že bych měl <span class="MLP-znak-tucne-11b">přijmout prohru, vzmužit se a&nbsp;dál se neztrapňovat</span>… Také bych prý měl brát ohled na Tebe a&nbsp;uvědomit si, že je Ti takové veřejné propírání soukromých záležitostí krajně nepříjemné. Potom následuje překvapivě ubohý sarkasmus týkající se Ortenovy poezie z&nbsp;posledního dopisu&nbsp;– tady jsi nejspíš zapomněla redakčně zasáhnout a&nbsp;nechala jsi člověka, který čte jen časopisy o&nbsp;autech a&nbsp;o&nbsp;jachtingu, aby se pokusil interpretovat báseň… Úplně nakonec pak ta skrytá výhružka soudem.</p>

    <p class="MLP-dopis--I">Inu tak. Jak dobře víš, Lauro, nejsem zrovna typ, který by se pral (poslední pěstní souboj jsem svedl někdy ve třetí třídě), ale když jsem ten „Tvůj“ dopis dočetl, navalila se mi krev do hlavy a&nbsp;pocítil jsem téměř nezvladatelné nutkání rozbít tomu bastardovi hubu. ON, který se přede mnou zcela nedůstojně skrývá a&nbsp;všemožně se mi vyhýbá, má tu drzost, že si mě dovoluje poučovat o&nbsp;důstojnosti… Tentýž člověk, který Ti zcela neomaleně posílal dvojsmyslné textové zprávy, přestože od začátku věděl, že chodíš se mnou, na mě teď apeluje, abych se prý „choval čestně“…</p>

    <p class="MLP-dopis--I">Ale na NĚM koneckonců nezáleží. Cožpak záleží na tom, že mě snad hodlá zažalovat? Vysvětli MU, že nemám co ztratit&nbsp;– už jsem ztratil všechno. Jediné, na čem mi záleží, jsi Ty, Lauro. Pochop: cožpak můžu jednat jinak, než jak jednám? Cožpak to můžu vzdát, jestliže tím definitivně přijdu o&nbsp;to jediné, co je pro mě bez nadsázky životně důležité?</p>

    <p class="MLP-dopis--I">Já o&nbsp;Tebe, Lauro, zkrátka <span class="MLP-znak-tucne-11b">bojuju</span>. Bojuju, jak nejlíp umím&nbsp;– a&nbsp;to přece nemůže být nedůstojné. Není důležité, jestli to někomu připadá trapné nebo třeba exhibicionistické&nbsp;– to jsou jenom slova, navíc od těch, kteří možná nic podobného na vlastní kůži nezažili.</p>

    <p class="MLP-dopis--I">Miluju Tě, Lauro. Vrať se.</p>

    <p class="MLP-dopis-podpis--I">Oliver</p>
  </div>
</body>
</html>
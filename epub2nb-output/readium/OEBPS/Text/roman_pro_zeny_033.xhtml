<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-29</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola-upraven" id="toc_marker-32">KAPITOLA XXVII</p>

    <p class="MLP-text-uprostred--I">Hubertovy deprese&nbsp;– Pravá cena lásky (opakování)&nbsp;– Sladké finále&nbsp;– Skaut v&nbsp;Louvru</p>

    <p class="MLP-uroven3-nadpis" id="toc_marker-32-1">1/</p>

    <p class="MLP-text-bez1radku">Ingrid se rozchází s&nbsp;Hubertem!</p>

    <p class="MLP-text">„Už jsem ty kecy nedokázala poslouchat,“ vysvětluje mi během oběda v&nbsp;nuselské restauraci Radnice.</p>

    <p class="MLP-text">„Takže ono se nakonec ukázalo, že <span class="MLP-znak-tucne-11b">není</span> zralý, inteligentní a&nbsp;sečtělý?“ připomenu jí ironicky někdejší okouzlení.</p>

    <p class="MLP-text">„Ale asi je,“ říká Ingrid otráveně. „Jenomže když von život není soutěž v&nbsp;sečtělosti.“</p>

    <p class="MLP-text"><span>Něco na tom bude, protože Hubert, jak se od Ingrid dovídám vzápětí, se navzdory své životní zralosti, pronikavé inteligenci a&nbsp;nevídané sečtělosti (pokud vám to zní škodolibě, ujišťuji vás, že se nemýlíte) z&nbsp;rozchodu s&nbsp;Ingrid úplně sesypal, takže nyní musí dvakrát týdně docházet k&nbsp;psychiatrovi.</span></p>

    <p class="MLP-text">„Nekecej!“ vyhrknu překvapeně.</p>

    <p class="MLP-text">„No jo, fakticky. K&nbsp;nějakýmu doktorovi Zábranovi…“</p>

    <p class="MLP-text">Uznale kývám hlavou, Ingrid se spokojeně uculuje. Konečně jsme se tomu chlapovi pomstily!</p>

    <p class="MLP-text">„Oliver mi taky jde na nervy,“ svěřím se Ingrid později. „Někdy už ho mám po krk: těch jeho sešmajdanejch bot, tý jeho věčně rozbordelený garsonky, toho jeho příšernýho auta…“</p>

    <p class="MLP-text">„O&nbsp;tom to přece neni…,“ namítá Ingrid.</p>

    <p class="MLP-text">„Teoreticky. To si můžeš <span class="MLP-znak-tucne-11b">říkat</span>&nbsp;– ale představ si, že v&nbsp;tom každej den <span class="MLP-znak-tucne-11b">žiješ</span>!“</p>

    <p class="MLP-text">Ingrid vypadá, že si to zkouší představit.</p>

    <p class="MLP-text">„Já přece nechci tak moc,“ říkám zaujatě. „Dvě zdravý děti a&nbsp;muže, kterej nevypadá jako bezdomovec. To je všecko. Možná ještě bílej domek s&nbsp;červenou střechou. A&nbsp;s&nbsp;krbem.“</p>

    <p class="MLP-text">„To já taky. A&nbsp;malou zahrádku. A&nbsp;psa,“ doplňuje mě Ingrid.</p>

    <p class="MLP-text">„A&nbsp;vlídný sousedy. Nějakej starší pár. Vždycky když ona něco upeče, oddělí pár kousků na talíř, kterej mi podá přes živej plot…“</p>

    <p class="MLP-text">„Přesně,“ říká Ingrid.</p>

    <p class="MLP-uroven3-nadpis" id="toc_marker-32-2">2/</p>

    <p class="MLP-text-bez1radku">Oliver je ovšem na Ingrid naštvaný&nbsp;– a&nbsp;tím pádem i&nbsp;na mě. Tvrdí, že Huberta <span class="MLP-znak-tucne-11b">zradila</span>.</p>

    <p class="MLP-text">„Jak&nbsp;– zradila?“ nesouhlasím. „Copak mu něco <span class="MLP-znak-tucne-11b">slibovala</span>? Copak lze v&nbsp;lásce něco slibovat?“</p>

    <p class="MLP-text">Neodpovídá.</p>

    <p class="MLP-text">„Pravá cena lásky spočívá v&nbsp;tom, že <span class="MLP-znak-tucne-11b">byla</span>,“ připomenu mu. „Splněné sny stojí na prahu bouří, marné přijdou do ráje…“</p>

    <p class="MLP-text">Oliver mlčí.</p>

    <p class="MLP-text">Pod vlivem rozchodu Huberta a&nbsp;Ingrid se však v&nbsp;květnu očividně snaží: omezí pití, domů chodí dřív, občas mi přinese květiny. Tu a&nbsp;tam dá k&nbsp;lepšímu i&nbsp;nějakou celkem zábavnou historku.</p>

    <p class="MLP-text">A&nbsp;taky nám koupí zájezd na Korčulu&nbsp;– do téhož hotelu, kde jsme byli loni.</p>

    <p class="MLP-text">Tedy ještě s&nbsp;Rickiem&nbsp;– však víte.</p>

    <p class="MLP-uroven3-nadpis" id="toc_marker-32-3">3/</p>

    <p class="MLP-text-bez1radku">Máma a&nbsp;Hans.</p>

    <p class="MLP-text">Kdykoli se mámy na jaře zeptám, jak to jde s&nbsp;Hansem, jenom s&nbsp;úsměvem pokrčí rameny (chápu to, po všech svých zkušenostech to nechce zakřiknout). Vídají se ale čím dál častěji. V&nbsp;dubnu jedou lyžovat na ledovec v&nbsp;Savojských Alpách (Hans, stejně jako máma, je výborný lyžař), koncem května letí na čtrnáct dní na Mallorku.</p>

    <p class="MLP-text">Vypadá to, že ti dva se opravdu našli.</p>

    <p class="MLP-uroven3-nadpis" id="toc_marker-32-4">4/</p>

    <p class="MLP-text-bez1radku">Z&nbsp;Mallorky přilétá máma ve čtvrtek odpoledne.</p>

    <p class="MLP-text">Oliver má jakousi údajně nezrušitelnou schůzku s&nbsp;významným klientem, takže druhé místo v&nbsp;uvítacím výboru tentokrát obsadí Ingrid.</p>

    <p class="MLP-text">Stojíme v&nbsp;příletové hale proti kovovému zábradlí, v&nbsp;ruce tulipány.</p>

    <p class="MLP-text">Vyhlížíme usměvavou, perfektně oblečenou a&nbsp;nalíčenou dámu v&nbsp;nejlepších letech&nbsp;– ale namísto ní vyjde z&nbsp;hydraulických dveří unavená stárnoucí žena ve zmačkaném kostýmu s&nbsp;tmavými skvrnami v&nbsp;podpaží.</p>

    <p class="MLP-text">„Mami!“ vyhrknu polekaně. „Co se děje?“</p>

    <p class="MLP-text">„Co by se dělo? Nic se neděje. Vypadá to, že jsem opět volná…“</p>

    <p class="MLP-text">Ingrid ji starostlivě pozoruje.</p>

    <p class="MLP-text">„Jak to myslíš&nbsp;– <span class="MLP-znak-tucne-11b">volná</span>?“ říkám opatrně.</p>

    <p class="MLP-text">„Tak jak to říkám,“ směje se nepřesvědčivě máma. „Můj život je znovu otevřen novým dobrodružstvím a&nbsp;mámivým příslibům…“</p>

    <p class="MLP-text">A&nbsp;potom se rozpláče.</p>

    <p class="MLP-uroven3-nadpis" id="toc_marker-32-5">5/</p>

    <p class="MLP-text-bez1radku">Stručná rekapitulace: na Mallorce máma po týdnu Hansovi vytkla, že se k&nbsp;turistům z&nbsp;bývalého východním bloku (zejména k&nbsp;východním Němcům, Polákům a&nbsp;bohužel i&nbsp;k&nbsp;Čechům) chová s&nbsp;postřehnutelnou povýšeností, a&nbsp;označila takové chování za <span class="MLP-znak-tucne-11b">krajně nesympatické</span>. Hans pravil (po kratší pauze), že podle něj je to vcelku přirozená reakce na to, jak neomaleně se <span class="MLP-znak-tucne-11b">většina</span> těchto lidí chová. Nevšimla si snad máma, jak se oblékají? Jak nakupují? Jak se chovají na trajektu nebo v&nbsp;hotelové jídelně u&nbsp;švédských stolů? Copak nevidí, že některým těmhle lidem zcela schází jakási základní <span class="MLP-znak-tucne-11b">kultura</span>?</p>

    <p class="MLP-text">Máma ho obratem nařkla, že je <span class="MLP-znak-tucne-11b">kryptofašista</span>.</p>

    <p class="MLP-text">Hans nahněvaně odpověděl, že takové urážky si rozhodně nezaslouží. Čekal by spíš trochu vděku (nehtem ukazováčku přitom prý významně poklepal na svou zlatou kreditní kartu).</p>

    <p class="MLP-text">Načež mu máma obrátila na hlavu zbytek poháru <span class="MLP-znak-tucne-11b">Heisse Liebe</span>.</p>

    <p class="MLP-text">(Tomu se říká <span class="MLP-znak-tucne-11b">sladká tečka</span>…)</p>

    <p class="MLP-text">Hans vstal, otřel si z&nbsp;obličeje zmrzlinu a&nbsp;teplé maliny a&nbsp;z&nbsp;recepce si telefonicky zamluvil nejbližší let do Hamburku.</p>

    <p class="MLP-text">(Zanechme, milé sestry, neužitečného snění. Skutečný život vypadá takhle.)</p>

    <p class="MLP-uroven3-nadpis" id="toc_marker-32-6">6/</p>

    <p class="MLP-text-bez1radku">Ostatní v&nbsp;květnu.</p>

    <p class="MLP-text">Babička s&nbsp;pomocí francouzských holí už jakž takž chodí.</p>

    <p class="MLP-text">S&nbsp;Žemlovou je to naopak nějaké špatné&nbsp;– už skoro nevychází z&nbsp;bytu.</p>

    <p class="MLP-text">Tesařová se rozvádí.</p>

    <p class="MLP-text">Mirka pozvu do kavárny Louvre.</p>

    <p class="MLP-text">Dostaví se v&nbsp;hnědých manšestrových kraťasech a&nbsp;zelené košili se vzdutými nárameníky, takže vypadá jako skautský náčelník. Všechno si vyříkáme. <span class="MLP-znak-tucne-11b">Ano,</span> <span class="MLP-znak-tucne-11b">i&nbsp;já ho mám ráda, ale jenom jako kamaráda.</span> Znáte to. Je potěšený a&nbsp;zklamaný zároveň. Dělá takové ty sladkokyselé obličeje.</p>

    <p class="MLP-uroven3-nadpis" id="toc_marker-32-7">7/</p>

    <p class="MLP-text-bez1radku">Květen je zároveň poslední měsíc, kdy jsem tyhle věci ještě schopná vnímat. Počátkem června odlétáme s&nbsp;Oliverem na deset dní na Korčulu, kde se&nbsp;– jak se vzácně shodnou všichni výše jmenovaní&nbsp;– <span class="MLP-znak-tucne-11b">úplně zblázním.</span></p>
  </div>
</body>
</html>
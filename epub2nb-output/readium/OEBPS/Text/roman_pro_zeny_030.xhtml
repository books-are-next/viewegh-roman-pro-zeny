<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-26</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-29">KAPITOLA XXIV</p>

    <p class="MLP-text-uprostred--I">Zprávy z&nbsp;domova&nbsp;– Kafe od Žida&nbsp;– Láska po telefonu&nbsp;– Oliverův nečekaný návrh</p>

    <p class="MLP-uroven3-nadpis" id="toc_marker-29-1">1/</p>

    <p class="MLP-text-bez1radku">Vítejte z&nbsp;dovolené aneb Zprávy z&nbsp;domova:</p>

    <p class="MLP-text"><span class="MLP-znak-tucne-11b">Babička</span> <span>na novoroční vycházce s&nbsp;pečovatelkou upadla a&nbsp;zlomila si krček v&nbsp;kyčli. Je po operaci a&nbsp;leží na Bulovce, na pokoji se dvěma dalšími podobně nepohyblivými stařenkami a&nbsp;jedním umírajícím státním úředníkem na penzi. Obden se u&nbsp;ní s&nbsp;mámou střídáme v&nbsp;návštěvách. Pokoušíme se ji všemožně rozptýlit, ale babička je nezvykle zamlklá; dokonce se mě ani jednou nezeptá, zda už mám chlapce.</span></p>

    <p class="MLP-text"><span class="MLP-znak-tucne-11b">Hubert</span> <span>hned po Vánocích opustil rodinu a&nbsp;přestěhoval se k&nbsp;</span><span class="MLP-znak-tucne-11b">Ingrid</span> <span>do její garsoniéry. Silvestra už slavili společně. Ingrid Hubertovi zakoupila dvě velké knihovny, stojací lampu a&nbsp;samozřejmě křeslo. Tvrdí, že je poprvé v&nbsp;životě opravdu šťastná. Oliver je nadšený a&nbsp;vyčítá mi, že jeho radost nesdílím.</span></p>

    <p class="MLP-text"><span class="MLP-znak-tucne-11b">Žemlová</span> <span>má rakovinu. Chodí na ozařování, takže jí slezly vlasy a&nbsp;musí nosit šátek&nbsp;– s&nbsp;téměř stejným vzorem, jaký má závěs na jejich botníku. Tváří se, jako by její rakovina byla moje a&nbsp;mámina vina.</span> <span class="MLP-znak-tucne-11b">Žemla</span> <span>se nás zase, kdykoliv se s&nbsp;ním srazíme na chodbě, pokouší objímat. Přišel nám to říct ještě týž večer, kdy jsme přiletěly z&nbsp;Kanárů. Je z&nbsp;toho pochopitelně zdrcený. Máma mu udělala kafe a&nbsp;nezúčastněně ho vyslechla. Rozhodla se, že se v&nbsp;tom nebude citově angažovat. Říká, že jestli</span> <span class="MLP-znak-tucne-11b">ona</span> <span>nemá právo na lhostejnost, tak pak už nikdo.</span></p>

    <p class="MLP-text"><span class="MLP-znak-tucne-11b">Tesařovou</span> bije manžel. Řekly mi to Vlasta se Zdeňkou. Zatím se jí to díky mejkapu pokaždé podařilo utajit, ale po silvestru to definitivně prasklo&nbsp;– zlomený nos a&nbsp;rozbité obočí lze totiž těžko zapudrovat. Romana šéfovou utěšuje výčtem slavných žen, které rovněž zažily domácí násilí.</p>

    <p class="MLP-text">Zatím to příliš nepomáhá.</p>

    <p class="MLP-uroven3-nadpis" id="toc_marker-29-2">2/</p>

    <p class="MLP-text-bez1radku">O<span>d vydavatele</span> <span class="MLP-znak-tucne-11b">Vyrovnané ženy</span> <span>jsme všichni dostali k&nbsp;Vánocům vstupenky do Národního divadla&nbsp;– na Maryšu. Zavolala jsem mámě a&nbsp;zeptala se, zda nemám lístky vzhledem k&nbsp;situaci s&nbsp;babičkou někomu věnovat, ale máma řekla, že půjde ráda; potřebujeme se prý rozptýlit.</span></p>

    <p class="MLP-text">Oběma se nám to moc líbí, Zuzana Stivínová je coby Maryša skvělá. Ještě dlouho po představení dojatě mlčíme.</p>

    <p class="MLP-text">„Víš, co mě napadlo?“ promluví konečně máma, když jdeme mrazivým večerem na nejbližší metro.</p>

    <p class="MLP-text">„Ne,“ drkotám zuby.</p>

    <p class="MLP-text">„Situace Maryši je tragická, protože nemiluje Vávru, ale Francka. Jenomže co když ženská žádnýho Francka <span class="MLP-znak-tucne-11b">nemá</span>?“</p>

    <p class="MLP-text">Máma na mě úkosem pohlédne a&nbsp;přitáhne si límec kabátu těsněji ke krku.</p>

    <p class="MLP-text">„Nebo co když si pořád není jistá, jestli ten její je ten pravej? Co když o&nbsp;všech chlapech, který pozná, pokaždý donekonečna <span class="MLP-znak-tucne-11b">pochybuje</span>? Co když ji ta věčná nespokojenost, ta věčná nejistota, jestli si vybrala dobře, nutí dál a&nbsp;dál <span class="MLP-znak-tucne-11b">hledat</span>?“</p>

    <p class="MLP-text">„Povídej mi o&nbsp;tom!“ souhlasím spontánně.</p>

    <p class="MLP-text">„Není pak ale lepší to <span class="MLP-znak-tucne-11b">vzdát</span>? <span class="MLP-znak-tucne-11b">Poddat se</span> nějaký tý otcovský nebo jiný síle? Nechat se zavalit tím <span class="MLP-znak-tucne-11b">nezměnitelným údělem</span>? Zbavit se prostě tý nesnesitelný odpovědnosti za vlastní rozhodnutí…“</p>

    <p class="MLP-text">Tuším, co máma myslí.</p>

    <p class="MLP-text">„Můžeme si vybírat&nbsp;– to je ten problém. Proto jsme nespokojený,“ říká. „Vědomí <span class="MLP-znak-tucne-11b">nevyhnutelnosti</span> by nám možná prospělo: <span class="MLP-znak-tucne-11b">Tak to prostě je&nbsp;– a&nbsp;</span><span class="MLP-znak-tucne-11b">jinak to nebude. To je holt život.</span> Co když potřebujeme spíš <span class="MLP-znak-tucne-11b">tohle</span>?“</p>

    <p class="MLP-uroven3-nadpis" id="toc_marker-29-3">3/</p>

    <p class="MLP-text-bez1radku">Od návratu z&nbsp;Kanárů jí Hans obden telefonuje; dvakrát třikrát týdně volá ona jemu. Mluví spolu německy, takže téměř ničemu nerozumím, ale když skončí, máma pokaždé vypadá zasmušile.</p>

    <p class="MLP-text">Vyprávím to Oliverovi. Nic na to neřekne, pouze pokrčí rameny.</p>

    <p class="MLP-text">O&nbsp;pár dní později mi cituje z&nbsp;rozečtené knihy s&nbsp;názvem <span class="MLP-znak-tucne-11b">Generace X</span>: „Skupina lidí tíhnoucí k&nbsp;chronickému cestování na úkor vlastní dlouhodobé ekonomické stability a&nbsp;trvalého zázemí a&nbsp;vyznačující se tendencí prožívat katastrofické a&nbsp;extrémně drahé telefonní milostné vztahy s&nbsp;jedinci slyšícími na jméno Serge.“</p>

    <p class="MLP-text">Spokojeně se odmlčí.</p>

    <p class="MLP-text">„V&nbsp;tomto případě Hans,“ doplní.</p>

    <p class="MLP-text">Asi v&nbsp;polovině ledna vyleze z&nbsp;našeho bohnického faxu potvrzená objednávka letenky do Hamburku. Máma obratem zruší několik pracně sehnaných překladatelských zakázek a&nbsp;znovu podlehne oné odstředivé síle, která ji už od mládí žene pryč z&nbsp;Čech. Ze skříně v&nbsp;předsíni sundá svůj nejlepší kufr a&nbsp;začíná promyšleně balit. Náhle je plná energie. Usmívá se.</p>

    <p class="MLP-text">Když je v&nbsp;pohybu, cítí se v&nbsp;bezpečí.</p>

    <p class="MLP-uroven3-nadpis" id="toc_marker-29-4">4/</p>

    <p class="MLP-text-bez1radku">Letadlo odlétá ráno.</p>

    <p class="MLP-text">Máma vstane v&nbsp;půl šesté, o&nbsp;čtvrt hodiny později vylezu z&nbsp;postele i&nbsp;já. Máma si před zrcadlem v&nbsp;předsíni dosušuje umyté vlasy. Postavím se vedle ní a&nbsp;pozoruji ten nebetyčný rozdíl: já jsem ve zmačkané noční košili, rozespalá, s&nbsp;přeleželými vlasy a&nbsp;spánkem opuchlými víčky; máma je dokonale nalíčená, na sobě má nový kalhotový kostým a&nbsp;srší elánem.</p>

    <p class="MLP-text">„Tak pa, lásko,“ políbí mě na odchodu. „Opatruj se.“</p>

    <p class="MLP-text">„Šťastnou cestu, mami,“ říkám. „Užij si to.“</p>

    <p class="MLP-text">Zavřu za ní dveře a&nbsp;jdu na balkón. Na vedlejším balkónu stojí Žemla v&nbsp;červené šusťákové soupravě a&nbsp;kouří. Předstírám, že jsem si ho nevšimla. Máma nastupuje do taxíku, dlouze si máváme. Neujde mi, že mává i&nbsp;Žemla. Taxík odjíždí, máma tiskne dlaň na zadní okno.</p>

    <p class="MLP-text">„Kam a&nbsp;na jak dlouho?“ zeptá se Žemla nebývale stručně.</p>

    <p class="MLP-text">„Na čtrnáct dní. Do Hamburku,“ říkám trochu provinile. „Dobrý ráno.“</p>

    <p class="MLP-text">„Dobrý ráno.“</p>

    <p class="MLP-text">Típne cigaretu, ale zůstává na balkóně. Slyším Žemlovou cosi volat. Vracím se do bytu: působí podivně prázdně. Okamžitě si začnu připadat opuštěně. Usnout už nedokážu. Uvařím si kávu a&nbsp;čtu si včerejší noviny. V&nbsp;osm zvoní mobil&nbsp;– je to Oliver, odchází do práce.</p>

    <p class="MLP-text">„Tak jste nezaspaly?“ říká.</p>

    <p class="MLP-text">„Ne.“</p>

    <p class="MLP-text">„V&nbsp;kolik jí to letí?“</p>

    <p class="MLP-text">„V&nbsp;půl devátý.“</p>

    <p class="MLP-text">„Nebuď smutná.“</p>

    <p class="MLP-text">„Hm.“</p>

    <p class="MLP-text">Chvíli mlčí.</p>

    <p class="MLP-text">„Chtěl jsem ti navrhnout,“ říká potom, „abys ses ke mně nastěhovala.“</p>

    <p class="MLP-text">„To nestojí za to&nbsp;– na těch čtrnáct dní. Musím každej den k&nbsp;babičce.“</p>

    <p class="MLP-text">„Nemyslím na čtrnáct dní,“ opraví mě Oliver. „Myslím <span class="MLP-znak-tucne-11b">napořád</span>.“</p>
  </div>
</body>
</html>
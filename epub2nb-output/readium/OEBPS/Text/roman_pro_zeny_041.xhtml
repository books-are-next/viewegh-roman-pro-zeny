<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-37</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola-upraven" id="toc_marker-41">KAPITOLA XXXV</p>

    <p class="MLP-text-uprostred--I">Laura promlouvá k&nbsp;fotografii&nbsp;– Happy Birthday!&nbsp;– Mírně promiskuitní podzim&nbsp;– Nařčení z&nbsp;feminismu&nbsp;– Pilný Robert</p>

    <p class="MLP-uroven3-nadpis" id="toc_marker-41-1">1/</p>

    <p class="MLP-text-bez1radku">Kupodivu to skutečně začalo fungovat. Sice pomaloučku polehoučku, ale fungovalo to.</p>

    <p class="MLP-text"><span>Nejprve jsem se přinutila</span> <span class="MLP-znak-kurziva-11b">přestat doufat</span><span>, že mi Oliver napíše nebo zavolá. V&nbsp;příštích týdnech už jsem na něj dokázala myslet, aniž bych se přitom rozbrečela (výjimka potvrzuje pravidlo). Díky doktorce Wolfové jsem si také konečně uvědomila, že mě</span> <span class="MLP-znak-kurziva-11b">neopustil proto, aby mě zničil</span><span>. Tím poměrem s&nbsp;Bludičkou mě nijak neponížil&nbsp;–</span> <span class="MLP-znak-kurziva-11b">o&nbsp;mojí přitažlivosti to vůbec nic nevypovídá</span><span>. To, že mi o&nbsp;svém poměru nic neřekl, je pouze</span> <span class="MLP-znak-kurziva-11b">výrazem jeho neschopnosti stát za svým chováním a&nbsp;zároveň výrazem strachu z&nbsp;mojí reakce</span><span>.</span></p>

    <p class="MLP-text">A&nbsp;basta!</p>

    <p class="MLP-text">Na konci září jsem si troufla přinést ze sklepa jeho fotografie. Vybrala jsem z&nbsp;nich tu nejlepší a&nbsp;položila ji před sebe na stůl. Už jsem se mu vydržela dívat do očí.</p>

    <p class="MLP-text">„Jsem ochotná ti odpustit, Olivere,“ oslovila jsem ho nahlas. „Udělal jsi to, cos pro sebe pokládal za nejlepší a&nbsp;správné.“</p>

    <p class="MLP-text">(Ale stejně jsi pěknej bastard!)</p>

    <p class="MLP-uroven3-nadpis" id="toc_marker-41-2">2/</p>

    <p class="MLP-text-bez1radku">Máma měla z&nbsp;mých pokroků pochopitelně radost. Dokonce mi tajně uspořádala narozeninový večírek.</p>

    <p class="MLP-text">Bylo to jako ve filmu: v&nbsp;pátek přijdu z&nbsp;práce domů, nic netušíc odemknu dveře (narozeniny mám až v&nbsp;neděli) a&nbsp;marně se pokouším rozsvítit&nbsp;– žádný vypínač nefunguje. Všude je tma, a&nbsp;navíc slyším podivný šramot. Nezdá se mi to. Najednou se všechna světla rozsvítí a&nbsp;proti mně stojí máma, Ingrid a&nbsp;celá redakce <span class="MLP-znak-kurziva-11b">Vyrovnané ženy</span>: Romana, Vlasta, Zdeňka, Mirek a&nbsp;– světe, div se!&nbsp;– i&nbsp;Tesařová. Taky je tu Žemla. Ingrid drží v&nbsp;ruce dort s&nbsp;jedenadvaceti svíčkami.</p>

    <p class="MLP-text">„Happy birthday, milá Lauro, happy birthday to you!“ zpívají všichni a&nbsp;já se rozbulím jako želva.</p>

    <p class="MLP-uroven3-nadpis" id="toc_marker-41-3">3/</p>

    <p class="MLP-text-bez1radku">Na tom večírku jsem si nicméně uvědomila, že všechny ty lidi znám už příliš dlouho a&nbsp;že naléhavě potřebuju poznat nějaké <span class="MLP-znak-tucne-11b">nové</span>.</p>

    <p class="MLP-text">Chcete vědět, milé sestry, jak se po rozchodu s&nbsp;partnerem seznámit s&nbsp;novými lidmi? Doktorka Wolfová vám poradí: <span class="MLP-znak-kurziva-11b">Možnost seznámit se s&nbsp;novými lidmi máte v&nbsp;</span><span class="MLP-znak-kurziva-11b">knihovně, v&nbsp;obchodním domě, divadle, biografu, plaveckém bazénu i&nbsp;v&nbsp;kanceláři.</span> Připadá vám to poněkud nekonkrétní? Zajímá vás, jak jsem to po rozchodu s&nbsp;Oliverem dělala v&nbsp;obchodním domě Tesco já? Prostě s&nbsp;nákupním vozíkem zajeďte před libovolný regál, rozepněte si u&nbsp;košile dva knoflíčky a&nbsp;potom se už jen bezradně rozhlížejte. Jakmile v&nbsp;dosahu deseti metrů uvidíte osamoceného chlapa, co vypadá aspoň trochu k&nbsp;světu <span class="MLP-znak-kurziva-11b">(Nevyhlížejte velkou lásku!)</span>, oslovte ho. Je úplně jedno, s&nbsp;čím se na něho obrátíte: namluvte mu třeba, že nemůžete najít solamylovou moučku nebo thajskou kari omáčku. Jestli vám to připadá po herecké stránce příliš náročné, můžete jednoduše jenom sklopit hlavu a&nbsp;vrazit do něho vozíkem. Kdo nevyhledává známosti, nemůže získat přátele (strana 102). Usmívejte se, prohoďte s&nbsp;ním pár vět (je úplně jedno, o&nbsp;čem), nechte se pozvat na kafe, nebo mu rovnou dejte telefon. Hlavně se <span class="MLP-znak-kurziva-11b">nesnažte za každou cenu dozvědět, zda s&nbsp;vámi dotyčný muž chce navázat trvalý vztah</span>. Radši na to nemyslete. Hrozně by to z&nbsp;vás totiž vyzařovalo, dotyčný muž <span class="MLP-znak-kurziva-11b">by si toho všiml a&nbsp;okamžitě by se stáhl</span>.</p>

    <p class="MLP-text">Ale je tu jeden problém: patrně se při hledání nových známostí nevyhnete jistým… <span class="MLP-znak-tucne-11b">slepým uličkám</span> (řečeno zaobaleně). Alespoň já jsem v&nbsp;takové slepé uličce skončila ten podzim hned třikrát. Dodnes jsem totiž nepochopila, jak být například v&nbsp;plaveckém bazénu <span class="MLP-znak-kurziva-11b">ve vztahu k&nbsp;</span><span class="MLP-znak-kurziva-11b">mužům</span> <span class="MLP-znak-kurziva-11b">aktivní</span>&nbsp;– a&nbsp;vyhnout se přitom promiskuitě. Není mi zkrátka úplně jasné, jak v&nbsp;koktailovém baru <span class="MLP-znak-kurziva-11b">neodmítat pozvání</span>&nbsp;– a&nbsp;nemuset potom s&nbsp;těmi chlapy souložit.</p>

    <p class="MLP-text">Byla bych moc ráda, kdyby mi to doktorka Wolfová vysvětlila.</p>

    <p class="MLP-uroven3-nadpis" id="toc_marker-41-4">4/</p>

    <p class="MLP-text-bez1radku"><span>Do barů a&nbsp;různých klubů mě začala tahat Ingrid (občas s&nbsp;námi šla i&nbsp;máma). Obvykle jsem se tvářila značně útrpně&nbsp;– jako že to celé podstupuji výlučně kvůli nim&nbsp;– a&nbsp;zhola nic jsem si od toho neslibovala (vím dávno, že pravděpodobnost seznámení s&nbsp;někým</span> <span class="MLP-znak-tucne-11b">použitelným</span> <span>je v&nbsp;barech a&nbsp;hospodách ještě menší než jinde). Někdy to nicméně bylo docela fascinující divadlo… Jestli si, milé dámy, aspoň občas vyjdete samy, jen ve dvou nebo ve třech, určitě víte, o&nbsp;čem mluvím. Začíná to samozřejmě pohledy od sousedních stolů. Myslím, že všichni chlapi by si své</span> <span class="MLP-znak-tucne-11b">významné</span> <span>pohledy měli aspoň jednou v&nbsp;životě zkusit doma před zrcadlem&nbsp;– možná by jim to pak došlo. Očividně si vůbec neuvědomují, co takový významný pohled dokáže po čtyřech panácích udělat s&nbsp;jejich obličejem… A&nbsp;to je teprve začátek. Dříve nebo později k&nbsp;vám některý z&nbsp;nich bez vyzvání přistoupí, podívá se vám do výstřihu a&nbsp;pronese cosi jako Tak co, kočky, jak to jde? (nebo něco podobně invenčního). Potom se pyšně ohlédne na své padesátileté prošedivělé kamarády, kteří se na vás šklebí jako puberťáci, nabere si z&nbsp;vaší misky plnou hrst oříšků a&nbsp;začne si je v&nbsp;rytmu pístu parní lokomotivy po jednom vhazovat do pusy. Vy mu velmi odměřeně odpovíte, načež ten chlap se zeširoka usměje, ukáže vám jazyk pokrytý žlutobílým kobercem rozžvýkaných buráků (zřejmě si takhle představuje</span> <span class="MLP-znak-tucne-11b">zářivý úsměv</span><span>) a&nbsp;řekne:</span></p>

    <p class="MLP-text">„Jo, jasně!“</p>

    <p class="MLP-text">„Promiňte,“ oznámí mu máma chladně, „ale chtěly bychom být samy.“</p>

    <p class="MLP-text">„Jak samy? Sem se lidi choděj <span class="MLP-znak-tucne-11b">bavit</span>!“ poučí ji chlápek, ale v&nbsp;jeho sebevědomém úsměvu už je postřehnutelná trhlina.</p>

    <p class="MLP-text">„V&nbsp;tom se od ostatních lidí nelišíme,“ říká máma klidně. „Ještě <span class="MLP-znak-tucne-11b">před chvílí</span> jsme se bavily celkem dobře.“</p>

    <p class="MLP-text">„S&nbsp;náma byste se mohly bavit ještě líp…,“ zubí se chlápek a&nbsp;ukáže na svoje spolustolovníky.</p>

    <p class="MLP-text">Máma si je postupně prohlédne. Záměrně si dává načas.</p>

    <p class="MLP-text">„To mi připadá velmi nepravděpodobné,“ pousměje se potom mrazivě.</p>

    <p class="MLP-text">Chlápek vypadá, že bude mámu inzultovat&nbsp;– ale nakonec se na odchodu spokojí s&nbsp;poznámkou o&nbsp;<span class="MLP-znak-tucne-11b">frigidních feministkách</span>.</p>

    <p class="MLP-text">A&nbsp;tak dále.</p>

    <p class="MLP-uroven3-nadpis" id="toc_marker-41-5">5/</p>

    <p class="MLP-text-bez1radku">V&nbsp;říjnu jsem v&nbsp;<span class="MLP-znak-tucne-11b">Solidní nejistotě</span> narazila na kluka, který se od podobných playboyů příjemně lišil. Jmenoval se Robert. Byl menší, ale hezký, studoval pedagogickou fakultu a&nbsp;do baru přišel s&nbsp;kamarádem oslavit úspěšně složenou zkoušku. Příliš si nás s&nbsp;Ingrid nevšímali, a&nbsp;proto jsem se ho <span class="MLP-znak-kurziva-11b">aktivně</span> zeptala, jestli si k&nbsp;nim můžeme přisednout.</p>

    <p class="MLP-text">Ingrid a&nbsp;kamarád asi po půlhodině odešli každý zvlášť (kamarádovi bylo prý cítit z&nbsp;pusy), ale my dva jsme zůstali a&nbsp;povídali si. I&nbsp;když, povídali: byl to jeden z&nbsp;těch typů, co buďto mlčí, nebo mluví téměř výlučně o&nbsp;sobě, takže jsem se s&nbsp;ním upřímně řečeno nudila. Samozřejmě jsem se na něj po celou tu dobu patřičně společensky culila, ale <span class="MLP-znak-tucne-11b">doopravdy</span> mě rozesmát se mu za celý večer nepodařilo. No a&nbsp;co, říkala jsem si, lepší než nic. Kde je psáno, že život musí být ukrutná sranda? Navíc když mluvil o&nbsp;zápočtových písemkách nebo o&nbsp;<span class="MLP-znak-tucne-11b">souborné zkoušce</span> u&nbsp;docentky Machové, měl v&nbsp;očích takové lesklé vzrušení… Jakmile nás přišli zkasírovat, dotkla jsem se jeho ruky.</p>

    <p class="MLP-text">„Žiju s&nbsp;mámou, takže ke mně nemůžem,“ pravila jsem. „Bydlíš daleko?“</p>

    <p class="MLP-text">Zřejmě jsem se snažila přemoci svou osamělost sexualitou. Zřejmě jsem chtěla pocítit tělesnou blízkost a&nbsp;získat pocit, že jsem stále žádoucí (strana 106).</p>

    <p class="MLP-text">„Na Strahově,“ řekl zaskočeně. „Na koleji.“</p>

    <p class="MLP-text">To mi přišlo velice romantické.</p>

    <p class="MLP-uroven3-nadpis" id="toc_marker-41-6">6/</p>

    <p class="MLP-text-bez1radku">V&nbsp;posteli nebyl Robert nic moc a&nbsp;já jsem se kromě toho styděla na něj hned napoprvé vybalit, jak to potřebuju&nbsp;– takže o&nbsp;orgasmu jsem si mohla jenom nechat zdát.</p>

    <p class="MLP-text">„Líbilo?“ zeptal se mě ráno u&nbsp;snídaně.</p>

    <p class="MLP-text">Tohle nechápu: oni přece musí vědět, že i&nbsp;kdyby se nám to nelíbilo, stejně bychom jim to neřekly&nbsp;– a&nbsp;přesto se nás pořád ptají…</p>

    <p class="MLP-text">„Chceš, abych tě <span class="MLP-znak-tucne-11b">oklasifikovala</span>?“ řekla jsem.</p>

    <p class="MLP-text">Nervózně se usmíval&nbsp;– zřejmě jako před každým známkovým ohodnocením.</p>

    <p class="MLP-text">„Prospěl s&nbsp;vyznamenáním,“ pravila jsem vážně a&nbsp;on potěšeně zrudl.</p>

    <p class="MLP-uroven3-nadpis" id="toc_marker-41-7">7/</p>

    <p class="MLP-text-bez1radku">Robertův život probíhal v&nbsp;cyklu zimních a&nbsp;letních semestrů. Jeho nejvyšším životním cílem bylo složit soubornou zkoušku u&nbsp;docentky Machové.</p>

    <p class="MLP-text">Snažila jsem se to pochopit.</p>

    <p class="MLP-text">Snažila jsem se ho příliš nerozptylovat.</p>

    <p class="MLP-text">Vídávali jsme se jednou, maximálně dvakrát týdně, ale nestěžovala jsem si. Utěšovala jsem se tím, že až Robert tu souborku u&nbsp;docentky Machové v&nbsp;létě udělá, tak to společně oslavíme&nbsp;– a&nbsp;potom konečně začneme žít.</p>
  </div>
</body>
</html>
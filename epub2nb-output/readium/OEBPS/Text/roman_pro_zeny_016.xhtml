<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-12</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-13">KAPITOLA X</p>

    <p class="MLP-text-uprostred--I">Vilný dentista Mrázek&nbsp;– Máma se bude vdávat!&nbsp;– Dvorní komik Žemla</p>

    <p class="MLP-uroven3-nadpis" id="toc_marker-13-1">1/</p>

    <p class="MLP-text-bez1radku">„Je to taková hustší lepkavá tekutina,“ směje se Mrázek, když mi vkládá do úst stříbrnou podkovu plnou otiskovací hmoty. „Nechutná to nijak zvlášť nepříjemně, ale radši to nepolykejte…“</p>

    <p class="MLP-text">Zamrká na sestru, která znechuceně zdvihne oči ke stropu a&nbsp;potom mi věnuje účastný, solidární pohled. Mrázek to vidí, ale k&nbsp;mému překvapení si z&nbsp;toho nic nedělá.</p>

    <p class="MLP-text">„Skousnout!“ volá, prsty hluboko v&nbsp;mé puse. „A&nbsp;držet!“</p>

    <p class="MLP-text">Přebytečná hmota mi přetéká na jazyk, takže se málem pozvracím. Mrázek mi jej rychle otírá dřevěnou špachtlí.</p>

    <p class="MLP-text">„Zhluboka dýchat,“ poroučí vesele. „Pro krásu se musí trpět…“</p>

    <p class="MLP-text">V&nbsp;příštím okamžiku mi v&nbsp;kabelce zazvoní mobil&nbsp;– podle tónu ihned poznám, že je to máma. Zakoulím divoce očima a&nbsp;naznačuji sestře, aby telefon vzala.</p>

    <p class="MLP-text">„Je vám dobře?“ zeptá se Mrázek.</p>

    <p class="MLP-text">Sestra naštěstí pochopí. Vytáhne mobil z&nbsp;kabelky, ale Mrázek jí přístroj vytrhne z&nbsp;ruky. Slyším matčin hlas, ale nemohu jí odpovědět, protože z&nbsp;úst mi trčí velké kovové držadlo. Cítím naprostou bezmoc.</p>

    <p class="MLP-text">„Tady doktor Mrázek,“ oznamuje zubař rozverně mámě. „Slečna teď nemůže mluvit, neboť má plnou pusu mýho nářadí!“</p>

    <p class="MLP-text">Načež předá mobil nazpět sestře a&nbsp;hystericky se rozhýká.</p>

    <p class="MLP-text">Sestra ho pozoruje s&nbsp;kamenným výrazem.</p>

    <p class="MLP-text">Hmota v&nbsp;mých ústech pomalu tuhne.</p>

    <p class="MLP-uroven3-nadpis" id="toc_marker-13-2">2/</p>

    <p class="MLP-text-bez1radku">„Co to bylo za idiota?“ chce vědět máma, když mi o&nbsp;půl hodiny později znovu zavolá.</p>

    <p class="MLP-text">„Zubař,“ usmívám se. „<span class="MLP-znak-tucne-11b">Českej</span> zubař…“</p>

    <p class="MLP-text">Jsem moc ráda, že ji konečně slyším.</p>

    <p class="MLP-text">„Co je novýho?“ ptá se.</p>

    <p class="MLP-text">„Co je novýho?“ říkám a&nbsp;marně se snažím potlačit nadšení. „<span class="MLP-znak-tucne-11b">Napsal mi!</span> Pozval mě dneska na večeři!“</p>

    <p class="MLP-text">„Ten z&nbsp;tý reklamky? Ten <span class="MLP-znak-tucne-11b">čtyřicátník</span>?“ žasne máma.</p>

    <p class="MLP-text">Ihned trochu ochladnu. Proč pořád všichni tolik zdůrazňují věk? Copak na věku záleží?</p>

    <p class="MLP-text">„Ano, ten <span class="MLP-znak-tucne-11b">čtyřicátník</span>,“ zopakuju po ní odměřeně. „Ten čtyřicátník, co by <span class="MLP-znak-tucne-11b">klidně moh bejt mým tátou</span>…“</p>

    <p class="MLP-text">„Proč se hned čertíš?“ říká máma. „Neřekla jsem ještě ani slovo…“</p>

    <p class="MLP-text">„No právě… Tak co kdybys třeba řekla <span class="MLP-znak-tucne-11b">No tak to je skvělý! Držím ti palce…?</span>“</p>

    <p class="MLP-text">„No tak to je skvělý!“ říká máma. „Držím ti palce!“</p>

    <p class="MLP-text">„Díky.“</p>

    <p class="MLP-text">„Dneska s&nbsp;ním ale ještě nespi.“</p>

    <p class="MLP-text">„Rozkaz.“</p>

    <p class="MLP-text">„Zejtra už můžeš.“</p>

    <p class="MLP-text">Překvapeně se zahihňám, ale chápu ji: i&nbsp;<span class="MLP-znak-tucne-11b">čtyřicátník</span> je lepší než Rickie Kabíček.</p>

    <p class="MLP-text">„No teda mami…,“ řeknu naoko pohoršeně.</p>

    <p class="MLP-text">„Lichoť mu&nbsp;– ale nepřeháněj to.“</p>

    <p class="MLP-text">„Dobře, dobře. Co je <span class="MLP-znak-tucne-11b">u&nbsp;tebe</span> novýho, mami?“</p>

    <p class="MLP-text">„Celkem nic. Akorát&nbsp;–“</p>

    <p class="MLP-text">Najednou to zní tajuplně.</p>

    <p class="MLP-text">„Akorát co?“ říkám zvědavě.</p>

    <p class="MLP-text">„Akorát se možná budu <span class="MLP-znak-tucne-11b">vdávat</span>!“ vybuchuje máma radostně.</p>

    <p class="MLP-text">Než začnu předstírat, že její radost sdílím, na chvíli se odmlčím. Takže i&nbsp;máma… U&nbsp;ní bych to teda nečekala. Tohle vážně nikdy nepochopím: ženská může být sebeemancipovanější&nbsp;– a&nbsp;stejně se nakonec vždycky úplně podělá už z&nbsp;pouhého slova <span class="MLP-znak-tucne-11b">svatba</span>.</p>

    <p class="MLP-text">(Asi nám, milé sestry, opravdu není pomoci.)</p>

    <p class="MLP-text">„Kdy přiletíš, mami?“ tážu se co možná věcně.</p>

    <p class="MLP-text">„Jak se dostanu do letadla. Zejtra odpoledne, nebo pozejtří.“</p>

    <p class="MLP-text">„To je dobře,“ říkám. „Žemla už se tě nemůže dočkat…“</p>

    <p class="MLP-uroven3-nadpis" id="toc_marker-13-3">3/</p>

    <p class="MLP-text-bez1radku">Žemla je náš <span class="MLP-znak-tucne-11b">blbec k&nbsp;večeři</span>. Žemlovi bydlí v&nbsp;sousedním bytě, takže když se chceme s&nbsp;mámou trochu rozptýlit, stačí v&nbsp;koupelně otevřít poklop do stoupačky a&nbsp;máme na celý večer o&nbsp;zábavu postaráno.</p>

    <p class="MLP-text">Dialogy Žemlových probíhají obvykle nějak takto:</p>

    <p class="MLP-text--I">Žemlová: Můžeš mi říct, kam jako teď večer jdeš?</p>

    <p class="MLP-text--I">Žemla: Co je ti do toho?</p>

    <p class="MLP-text--I">Žemlová: No budeš se divit, ale hodně je mi do toho. Snad se jako tvoje manželka můžu zeptat, kam jdeš?</p>

    <p class="MLP-text--I">Žemla: Nepruď!</p>

    <p class="MLP-text--I">Žemlová: Ty nepruď! Ptám se tě, kam hergot jdeš, tak mi laskavě slušně vodpověz.</p>

    <p class="MLP-text--I">Žemla: Pro cigára asi, ne? Kam bych teď večer asi šel?</p>

    <p class="MLP-text--I">Žemlová: Už zas pro cigára? Dyk sis je pokud vim kupoval včera. Tos už je jako vyhulil, jo? A&nbsp;to chceš jako namluvit komu? Jako mně, jo?</p>

    <p class="MLP-text">A&nbsp;podobně.</p>

    <p class="MLP-text">Z&nbsp;mámy je Žemla úplně auf&nbsp;– obzvlášť od té doby, co táta umřel. Máma i&nbsp;já máme totiž trochu sklon ke tloušťce a&nbsp;po tátově smrti jsme obě báječně zhubly. Máma dodneška tvrdí, že jediná skutečně úspěšná dieta je úmrtí v&nbsp;rodině. Zní to jako vtip, ale funguje to: když se máma zhruba po roce trochu otřepala, došla si k&nbsp;holiči a&nbsp;namalovala se, vypadala jako ty krásné štíhlé vdovy z&nbsp;amerických westernů… Žemla se do ní okamžitě zamiloval&nbsp;– a&nbsp;Žemlová ji začala nenávidět.</p>

    <p class="MLP-text">Znáte to.</p>
  </div>
</body>
</html>
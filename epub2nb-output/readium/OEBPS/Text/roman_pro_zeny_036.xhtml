<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-32</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-35">KAPITOLA XXX</p>

    <p class="MLP-text-uprostred--I">Mokré slipy&nbsp;– Láska a&nbsp;nenávist&nbsp;– Příliš složité otázky&nbsp;– Zrcadlo Lauřiny touhy</p>

    <p class="MLP-uroven3-nadpis" id="toc_marker-35-1">1/</p>

    <p class="MLP-text-bez1radku">„Tak jak bylo?“ ptá se mě máma v&nbsp;sobotu po příletu.</p>

    <p class="MLP-text">„Jo, dobrý…,“ říkám.</p>

    <p class="MLP-text">Máma nakloní hlavu na stranu a&nbsp;věnuje Oliverovi tázavý pohled.</p>

    <p class="MLP-text">Oliver pokrčí rameny.</p>

    <p class="MLP-uroven3-nadpis" id="toc_marker-35-2">2/</p>

    <p class="MLP-text-bez1radku">Ještě téhož dne zavolám své kadeřnici a&nbsp;objednám se na první možný termín. Oholím si klín a&nbsp;nohy. Uvažuju rovněž, že bych navštívila Mrázka a&nbsp;nechala si vyleštit zuby, ale když si představím všechny ty jeho slovní oplzlosti, koupím si raději bělicí pastu. Zaskočím k&nbsp;babičce, ale nedokážu se soustředit na nic z&nbsp;toho, co mi zmateně vypráví, a&nbsp;tak jenom nepřítomně přikyvuju. Vrátím se domů, dám prát špinavé prádlo a&nbsp;na balkóně je pověsím. Krátce přitom pohovořím s&nbsp;Žemlou: chemoterapie prý zabrala, manželka je na tom už lépe. Oliverovy ponožky, slipy a&nbsp;trička vypadají mokré ještě ubožeji než normálně. Vrátím se do bytu a&nbsp;znovu zkontroluju mobil.</p>

    <p class="MLP-text--I">Žádné nepřijaté hovory.</p>

    <p class="MLP-text--I">Žádné nové zprávy.</p>

    <p class="MLP-text">Proč nevolá?!</p>

    <p class="MLP-text">Když jde Oliver na záchod, vyndám z&nbsp;fotoaparátu film a&nbsp;uložím si ho do kabelky, abych ho mohla dát ve městě vyvolat. Potom přejdu k&nbsp;hromádce vybalených věcí, a&nbsp;než Oliver spláchne, dotýkám se prsty svatojakubské mušle.</p>

    <p class="MLP-text">Ještě je cítit mořem.</p>

    <p class="MLP-uroven3-nadpis" id="toc_marker-35-3">3/</p>

    <p class="MLP-text-bez1radku">V&nbsp;neděli ráno konečně zpráva:</p>

    <p class="MLP-text--I">NECHCI BYT ZA VODOU. CHCI SE S&nbsp;TEBOU POTAPET.</p>

    <p class="MLP-text">Natolik mě to rozruší, že musím okamžitě do vany: sundám ze sprchy hlavici a&nbsp;třikrát po sobě se nádherně uspokojím (ale no tak, milé dámy, já přece vím, že to děláte stejně…).</p>

    <p class="MLP-text">Zavolám Ingrid a&nbsp;pozvu ji na oběd do Louvru, kde jí všechno vyklopím: Možná jsem potkala <span class="MLP-znak-tucne-11b">dokonalého muže</span>. Je <span class="MLP-znak-tucne-11b">úžasný</span>. Má <span class="MLP-znak-tucne-11b">styl</span>. Vyprávím jí o&nbsp;okolnostech našeho seznámení a&nbsp;o&nbsp;společném potápění. To vyprávění mě hrozně baví. Obvykle tolik nemluvím, ale nyní cítím, že bych to mohla Ingrid vykládat celé hodiny. Znovu a&nbsp;znovu.</p>

    <p class="MLP-text">„Myslím, že ho miluju,“ říkám.</p>

    <p class="MLP-text">Zkouším, jak ta slova v&nbsp;mých ústech zní.</p>

    <p class="MLP-text">„Blbost,“ krotí mě Ingrid. „Miluješ jeho jachtu. Miluješ jeho značkový hodinky a&nbsp;ten stříbrnej kýbl na šampaňský. Ale o&nbsp;tom to přece neni…“</p>

    <p class="MLP-text">„To tvrdí Oliver taky. Značkovejm věcem jsme se vždycky posmívali. Jenomže já ti něco řeknu: mně to nejenže nepřipadá trapný, mně se to <span class="MLP-znak-tucne-11b">líbí</span>. Nemůžu si pomoct. Má to <span class="MLP-znak-tucne-11b">šmrnc</span>. Je to prostě šíleně… <span class="MLP-znak-tucne-11b">elegantní</span>.“</p>

    <p class="MLP-text">„Mluvíš jako tvoje matka,“ konstatuje Ingrid.</p>

    <p class="MLP-uroven3-nadpis" id="toc_marker-35-4">4/</p>

    <p class="MLP-text-bez1radku">Večer jdeme s&nbsp;Oliverem do kina. Oliverovo oblečení není ani trochu elegantní. Naopak. Na starém tričku má žmolky a&nbsp;ještě si na něj drobí popcorn. V&nbsp;sále se naštěstí vzápětí setmí. Běží první reklamy.</p>

    <p class="MLP-text">„Hurá, reklama!“ jásá jako obvykle Oliver.</p>

    <p class="MLP-text">Opakovaný vtip není vtipem. Uvědomím si, že bych měla vypnout mobil, ale bojím se.</p>

    <p class="MLP-text">Bojím se, že zavolá.</p>

    <p class="MLP-text">Bojím se, že nezavolá.</p>

    <p class="MLP-text">Oliver mi dle našeho rituálu vyčistí brýle, ale já mu tentokrát hlavu na rameno nepoložím; pouze mu zlehka pohladím koleno a&nbsp;zase ruku odtáhnu. Víc nedokážu. Film je zřejmě celkem zdařilá komedie, protože celé kino se každou chvíli směje, ale já se jenom nuceně usmívám. Prakticky vůbec netuším, o&nbsp;čem to je.</p>

    <p class="MLP-text">„Tobě se to nelíbilo?“ ptá se po představení Oliver.</p>

    <p class="MLP-text">„Ale jo,“ odpovídám rozpačitě a&nbsp;uhýbám pohledem.</p>

    <p class="MLP-text">Vpíjí se do mě očima.</p>

    <p class="MLP-text">„Co je s&nbsp;tebou?“ chce vědět.</p>

    <p class="MLP-text">Zní to už poněkud podrážděně.</p>

    <p class="MLP-text">„Nic.“</p>

    <p class="MLP-text">Náhle vypadá tak nešťastně, až je mi ho líto. Uvědomuji si, že ho mám stále ráda. Navrhuje, abychom si někde dali <span class="MLP-znak-tucne-11b">dobrou večeři</span>. Slovní spojení <span class="MLP-znak-tucne-11b">dobrá večeře</span> je tradiční projev Oliverovy vstřícné nálady, a&nbsp;tak raději souhlasím (pro vaši informaci: <span class="MLP-znak-tucne-11b">jít na večeři</span> v&nbsp;Oliverově slovníku znamená jít do nejbližší hospody a&nbsp;dát si pivo a&nbsp;smažený hermelín; <span class="MLP-znak-tucne-11b">jít na dobrou večeři</span> znamená jít do nejbližší pizzerie a&nbsp;objednat si dvě sedmičky vína a&nbsp;kterékoliv jídlo pod sto padesát korun).</p>

    <p class="MLP-text">Skončíme v&nbsp;jedné pizzerii na Karlově náměstí. Právě když Oliver ochutnává víno, z&nbsp;mojí kabelky se ozve tiché pípnutí. Strnu.</p>

    <p class="MLP-text">„V&nbsp;pořádku,“ říká Oliver číšníkovi, ale nepřestává mě sledovat.</p>

    <p class="MLP-text">S&nbsp;naučenou lhostejností nahlížím do kabelky: displej mobilu ještě svítí. Stisknu příslušné tlačítko.</p>

    <p class="MLP-text--I">STYSKA SE MI PO TVE DLANI. JESTLI MUZES, ZAVOLEJ.</p>

    <p class="MLP-text">Srdce se mi rozbuší a&nbsp;krev se mi nahrne do hlavy. Když si přiťukáváme, ruka se mi viditelně chvěje.</p>

    <p class="MLP-text">„Špatné zprávy?“ ptá se jízlivě Oliver.</p>

    <p class="MLP-text">Nenávidím ho. Neodpovím a&nbsp;vypiju sklenici až do dna.</p>

    <p class="MLP-text">„To byl on?“</p>

    <p class="MLP-text">Nemám sílu to popírat.</p>

    <p class="MLP-text">„Takže,“ říká Oliver překvapeně, „jsi mu přece jenom <span class="MLP-znak-tucne-11b">dala</span> číslo?“</p>

    <p class="MLP-text">Jeho hněvivý úžas stále roste.</p>

    <p class="MLP-text">„Ty jsi mu <span class="MLP-znak-tucne-11b">za mými zády</span> dala své telefonní číslo?!“</p>

    <p class="MLP-text">„Ano.“</p>

    <p class="MLP-text">Po zbytek večeře mlčíme. Je to skoro nesnesitelné. Oliver si znovu a&nbsp;znovu dolévá. Konečně třískne příborem o&nbsp;talíř a&nbsp;zdvihne se.</p>

    <p class="MLP-text">„Jdu na záchod,“ zasyčí. „Můžeš mu zavolat…“</p>

    <p class="MLP-text">„Fajn,“ říkám.</p>

    <p class="MLP-text">Otevřu kabelku, uchopím mobil a&nbsp;čekám. Oliver se prudce otočí a&nbsp;odchází. Sleduji ho pohledem, dokud nezajde za roh, a&nbsp;potom volám na číslo uvedené ve zprávě.</p>

    <p class="MLP-text">„To jsem já,“ říkám překotně, „moc bych tě chtěla vidět…“</p>

    <p class="MLP-text">Zve mě na večeři&nbsp;– zítra, v&nbsp;<span class="MLP-znak-tucne-11b">Le Café Colonial</span>.</p>

    <p class="MLP-text">Jsem šťastná.</p>

    <p class="MLP-uroven3-nadpis" id="toc_marker-35-5">5/</p>

    <p class="MLP-text-bez1radku">V&nbsp;pondělí ráno dám v&nbsp;Kodaku vyvolat film.</p>

    <p class="MLP-text">„Všechny, nebo jen dobré?“ chce vědět zrzavá dívka za přepážkou.</p>

    <p class="MLP-text">„Jen dobré,“ říkám, ale okamžitě se opravím: „Anebo raději všechny!“</p>

    <p class="MLP-text">Pro jistotu.</p>

    <p class="MLP-text">„Matné, nebo lesklé?“</p>

    <p class="MLP-text">„Lesklé,“ říkám. „Určitě lesklé.“</p>

    <p class="MLP-text">Slovo <span class="MLP-znak-tucne-11b">matné</span> se mi k&nbsp;NĚMU naprosto nehodí.</p>

    <p class="MLP-uroven3-nadpis" id="toc_marker-35-6">6/</p>

    <p class="MLP-text-bez1radku">Z&nbsp;redakce volám Ingrid, abych si zajistila alibi.</p>

    <p class="MLP-text">„Dneska spolu jdeme na večeři. My dvě. Ale ty tam jaksi nebudeš, chápeš?“</p>

    <p class="MLP-text">Mirek s&nbsp;Vlastou, kteří to slyší, se ke mně tázavě otočí a&nbsp;já se na ně spiklenecky zakřením.</p>

    <p class="MLP-text">„Předpokládám, že víš, co děláš,“ říká starostlivě Ingrid. „Uvědomuješ si, honey, že to skončí v&nbsp;posteli?“</p>

    <p class="MLP-text">„Jestli si to <span class="MLP-znak-tucne-11b">uvědomuju</span>?“ zopakuju po ní. „Já v&nbsp;to <span class="MLP-znak-tucne-11b">doufám</span>!“</p>

    <p class="MLP-text">Ingrid se odmlčí.</p>

    <p class="MLP-text">„Ale co Oliver?“ zeptá se po chvíli.</p>

    <p class="MLP-text">Mirek mě stále pozoruje.</p>

    <p class="MLP-text">„Já nevím, co Oliver…,“ šeptám. „Jestli seš moje nejlepší kamarádka, tak mi laskavě přestaň dávat takovýhle složitý otázky!“</p>

    <p class="MLP-text">Mirek vrtí hlavou.</p>

    <p class="MLP-uroven3-nadpis" id="toc_marker-35-7">7/</p>

    <p class="MLP-text-bez1radku">Cestou z&nbsp;práce se stavím v&nbsp;Kodaku. Vzhledem k&nbsp;tomu, že jde o&nbsp;jednu jedinou fotografii, je moje vzrušení poněkud nepřiměřené. Hned na ulici obálku otevřu a&nbsp;začínám fotografiemi rychle listovat. Jsou pěkné, ostré. Usmívám se a&nbsp;vrážím do lidí. Na většině fotografií jsem já. Na některých já a&nbsp;Oliver. Zatajím dech.</p>

    <p class="MLP-text">Na příští fotografii je Oliver&nbsp;– a&nbsp;ON.</p>

    <p class="MLP-text">Miluju ho, uvědomím si.</p>

    <p class="MLP-text">Náhle mě kdosi zezadu obejme. Polekaně se otočím. Přede mnou stojí Oliver.</p>

    <p class="MLP-text">Vytřeštím na něho oči. Oliver se usmívá. Šel z&nbsp;práce a&nbsp;zahlédl mě, vysvětluje. Nezajdeme na kafe? ptá se.</p>

    <p class="MLP-text">Říkám, že nemůžu. Jdu na večeři s&nbsp;Ingrid a&nbsp;potřebuju se převléct.</p>
  </div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-14</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-15">KAPITOLA XII</p>

    <p class="MLP-text-uprostred--I">Jsou všichni muži takoví?&nbsp;– Oliver se zdráhá objednat druhou láhev&nbsp;– Může milostnou vášeň zmrazit botník?&nbsp;– Jak líbá klokan?&nbsp;– Skandální odhalení v&nbsp;předsíni</p>

    <p class="MLP-uroven3-nadpis" id="toc_marker-15-1">1/</p>

    <p class="MLP-text-bez1radku">Večeřím s&nbsp;Oliverem!</p>

    <p class="MLP-text">Sedíme v&nbsp;zaplněné sklepní restauraci <span class="MLP-znak-tucne-11b">Marco Polo</span> na vltavském nábřeží; oknem nad sebou vidím osvětlený Žofín. Podnik vybral Oliver; tvrdí, že se mu líbí <span class="MLP-znak-tucne-11b">zdejší poctivá dřevěná podlaha a&nbsp;ty poctivé dřevěné židle</span>.</p>

    <p class="MLP-text">Rozhlížím se.</p>

    <p class="MLP-text">„A&nbsp;co to poctivé dřevěné obložení?“ ptám se s&nbsp;úsměvem.</p>

    <p class="MLP-text">Oplatí mi úsměv, ale mlčí. Oba jsme zvláštně, slavnostně nervózní. Svých vytahaných plátěných kalhot se sice Oliver nevzdal, ale vzal si k&nbsp;nim aspoň čistou košili a&nbsp;docela obstojné sako. Je stále ještě opálený. Sluší mu to.</p>

    <p class="MLP-text">„Vymezme si hned na začátku konverzační okruhy,“ říkám. „Výslovně vám zakazuju mluvit o&nbsp;těchto tématech: současná politika sociálních demokratů, Formanovy filmy, moderní nábytek, deregulace cen bytů, Jižní Amerika a&nbsp;hlavně <span class="MLP-znak-tucne-11b">děti</span>. Ani zmínka o&nbsp;dětech, jasný?“</p>

    <p class="MLP-text">„Dobře,“ říká Oliver nechápavě.</p>

    <p class="MLP-text"><span>Naléhavým šepotem mu převyprávím příběh Ingrid (použiju samozřejmě výraz</span> <span class="MLP-znak-tucne-11b">anální sex</span><span>). Pokyvuje hlavou, neříká nic. Napadne mě, že jsem tou historkou možná zbytečně zmrazila atmosféru.</span></p>

    <p class="MLP-text">„Jste opravdu všichni takoví?“ plácnu ke všemu hloupě.</p>

    <p class="MLP-text">Oliver přemýšlí.</p>

    <p class="MLP-text">„Obávám se, že víceméně ano,“ říká vážně a&nbsp;já na něho vytřeštím oči. „Lišíme se jen mírou svého sobectví.“</p>

    <p class="MLP-text">Naštěstí nám v&nbsp;příští chvíli přinesou předkrm; plamínek svíčky se při příchodu číšníka zatřepotá, ale nezhasne. <span class="MLP-znak-tucne-11b">Carpaccio</span> je skvělé, ale já mám pořád před očima tu mrtvou staženou kozu.</p>

    <p class="MLP-text">„No, pokud možno dobrou chuť,“ říká Oliver.</p>

    <p class="MLP-uroven3-nadpis" id="toc_marker-15-2">2/</p>

    <p class="MLP-text-bez1radku">U&nbsp;aperitivu, na který jsme kvůli Ingrid úplně zapomněli, navrhnu Oliverovi tykání. Už se to nedá odkládat. Připíjíme si, a&nbsp;jakmile si po chvíli zvykneme na výslovnost nezvyklého <span class="MLP-znak-tucne-11b">ty</span>, naše konverzace se rozběhne se stejnou lehkostí jako dřív. Je to opět ten Oliver, jakého si pamatuji z&nbsp;našich hovorů na pláži: uvolněný, chytrý, zábavný.</p>

    <p class="MLP-text">Nahnu se blíž k&nbsp;němu a&nbsp;pod stolem se nenápadně dotknu jeho kolena. Cítím na kůži jeho teplo. Světlo svíčky se mu odráží v&nbsp;očích&nbsp;– a&nbsp;mě ani na okamžik nenapadne myslet na AIDS a&nbsp;stafylokoky.</p>

    <p class="MLP-text">„Jsem moc ráda, že jsi mě pozval,“ ujišťuji ho. „Hezky se mi s&nbsp;tebou povídá.“</p>

    <p class="MLP-text">Neodpoví. Chopím se sklenice a&nbsp;trapně vysrknu pár zbylých kapek. Láhev je rovněž prázdná.</p>

    <p class="MLP-text">„Tak co, nedáme si druhou?“ nadhodím rádoby nenuceně. „Žijem jen jednou, ne?“</p>

    <p class="MLP-text">Občas z&nbsp;nervozity hrozně žvaním.</p>

    <p class="MLP-text"><span>„Nepopiratelná, leč upřímně řečeno poněkud banální skutečnost, že</span> <span class="MLP-znak-tucne-11b">žijeme jen jednou</span><span>,“ pronese nečekaně Oliver, „pro mě momentálně</span> <span class="MLP-znak-tucne-11b">není</span> <span>úplně přesvědčivým důvodem pro objednání další láhve.“</span></p>

    <p class="MLP-text">Říká to jiným tónem, než mluvil předtím. Polekaně ho pozoruju.</p>

    <p class="MLP-text">„Řekni na rovinu, že se chceš se mnou přiopít, a&nbsp;já tu láhev rád objednám,“ pokračuje. „Ale nelži. Mně se totiž nechce lhát. Já <span>nebudu</span> předstírat živý zájem o&nbsp;deregulaci cen pražských bytů, když ve skutečnosti&nbsp;– jak oba moc dobře víme&nbsp;– mám zájem o&nbsp;tebe. Předstírání je sice možná účinné, ale na druhou stranu je strašlivě <span class="MLP-znak-tucne-11b">únavné</span>. Bude mi čtyřicet. Tyhle hry mě už dávno nebaví.“</p>

    <p class="MLP-text"><span class="MLP-znak-tucne-11b">„Hry?“</span></p>

    <p class="MLP-text">„Hry. Odmítám se například stále vyhýbat jakýmkoli zmínkám o&nbsp;Richardovi, a&nbsp;skrývat tak, že ve vzduchu nad naším stolem už od začátku večeře visí potenciální <span class="MLP-znak-tucne-11b">nevěra</span>.“</p>

    <p class="MLP-text">Jsem v&nbsp;šoku.</p>

    <p class="MLP-text">„<span class="MLP-znak-tucne-11b">Ty</span> jsi mě pozval na večeři!“ vypravím ze sebe.</p>

    <p class="MLP-text">„To je pravda,“ musí uznat Oliver. „Ale aspoň teď se pokouším jednat fér. Odmítám tě <span class="MLP-znak-tucne-11b">nenápadně</span> opíjet, odmítám využívat tvé <span class="MLP-znak-tucne-11b">chvilkové slabosti</span>, odmítám se tě <span class="MLP-znak-tucne-11b">náhodně</span> dotýkat, odmítám ve správnou chvíli <span class="MLP-znak-tucne-11b">nechtěně, nezamýšleně</span> mávnout na taxík, <span class="MLP-znak-tucne-11b">divit se</span>, proč ten taxík vůbec zastavil, a&nbsp;doma tě pak <span class="MLP-znak-tucne-11b">nenásilně</span> vmanévrovat do ložnice… Všechen ten obvyklej pokryteckej krám!“</p>

    <p class="MLP-text">Oliver ke konci projevu zvýší hlas, ale sám si to uvědomí a&nbsp;po krátké pauze promluví už tišeji.</p>

    <p class="MLP-text">„Já <span class="MLP-znak-tucne-11b">nebudu</span> taktizovat, jakkoli se to možná obrátí proti mně. Říkám to samozřejmě s&nbsp;vědomím, že takto okázalá rezignace na zavedenou sváděcí taktiku může být vykládána jako taktika obzvlášť rafinovaná&nbsp;– ale s&nbsp;tím nic nenadělám. Zkrátka a&nbsp;dobře: pokud chceš, tak se mě dotýkej, ale ne <span class="MLP-znak-tucne-11b">pokradmu</span>… Jestli ti opravdu stojí za to zahnout Richardovi se skoro čtyřicetiletým náladovým alkoholikem, tak to udělej&nbsp;– ale <span class="MLP-znak-tucne-11b">přiznaně</span>. S&nbsp;plným vědomím toho, co děláš. Nepřenášej svou odpovědnost na vypité víno, na tu romantickou svíčku na stole nebo na chudáka taxikáře… <span class="MLP-znak-tucne-11b">Přiznej si</span>, že pokud mávnem na taxík, zaveze nás do mojí postele. Chceš to?“</p>

    <p class="MLP-text">Chci&nbsp;– a&nbsp;tak to udělám. V&nbsp;restauraci, přede všemi. Dotknu se špiček jeho prstů a&nbsp;sevřu hřbet jeho ruky. Předkloním se, položím svou zpocenou dlaň na Oliverovo předloktí, pohladím jeho dětské hodinky, a&nbsp;zamířím dlaní výš, až do výstřihu jeho košile. Oliver zavře oči. Někteří hosté nás pozorují. K&nbsp;němu jet nemůžu, uvědomuju si. Bez svého parfému, zubního kartáčku, čistých kalhotek, odličovací soupravy, nočního krému, pyžama a&nbsp;femigelu se v&nbsp;žádném případě neobejdu.</p>

    <p class="MLP-text">„Do <span class="MLP-znak-tucne-11b">mojí</span> postele,“ říkám tiše.</p>

    <p class="MLP-uroven3-nadpis" id="toc_marker-15-3">3/</p>

    <p class="MLP-text-bez1radku">Taxík zastavuje před naším panelákem.</p>

    <p class="MLP-text">Jak už jsem vám, milé dámy, myslím říkala, máma paneláky odjakživa nesnáší; ještě když táta žil, donutila ho, aby alespoň vyzdil a&nbsp;obložil umakartové koupelnové jádro. Po jeho smrti se nejprve zaměřila na ošklivé béžové linoleum v&nbsp;předsíni a&nbsp;kuchyni, které nechala nahradit cihlově okrovými dlaždicemi, a&nbsp;později, když znovu něco našetřila, dala vyměnit všechny ty bílé papundeklové dveře za dřevěné. Předloni ze všech pokojů vyhodila staré koberce, v&nbsp;Baumaxu zakoupila se slevou šedesát čtverečních metrů dřevěné plovoucí podlahy, vzor <span class="MLP-znak-tucne-11b">americká třešeň</span>, oblékla si tričko s&nbsp;výstřihem a&nbsp;šla požádat Žemlu, zda by nám podlahu laskavě nepoložil… Což Žemla samozřejmě ochotně a&nbsp;zdarma udělal (Žemlová se mohla zbláznit), a&nbsp;máma konečně mohla přestat zouvat návštěvy. Loni své renovační výboje dokonce odvážně rozšířila i&nbsp;za hranice našeho bytu: natřela zábradlí kolem výtahové šachty, společně jsme vytapetovaly chodbu, vyměnily rozbitý kryt stropní lampy a&nbsp;přilepily chemoprenem odchlípnuté gumové pásky na hranách schodů.</p>

    <p class="MLP-text">Bohužel ani tak nepůsobí vstup do našeho bytu nikterak impozantně. Když s&nbsp;Oliverem vystoupíme z&nbsp;výtahu (páchnoucího odjakživa močí a&nbsp;zatuchlinou), přímo před očima máme gigantický botník rodiny Žemlových, který zabírá bezmála třetinu chodby; vyrobil ho sám Žemla a&nbsp;Žemlová jej opatřila červenomodrým textilním závěsem s&nbsp;motivy rozkvetlého vlčího máku.</p>

    <p class="MLP-text">„Vždycky, když jsem v&nbsp;nějakém románu četla něco jako <span class="MLP-znak-tucne-11b">nedokázali už ovládnout svou vášeň a&nbsp;svlékat se začali ještě na chodbě</span>,“ říkám Oliverovi, zatímco odemykám dveře, „vzpomněla jsem si chtě nechtě na tenhle botník…“</p>

    <p class="MLP-text">Ten vtípek trochu uvolní atmosféru.</p>

    <p class="MLP-text">„Nezouvej se a&nbsp;běž dál,“ říkám a&nbsp;ukážu rukou směrem k&nbsp;mému pokoji, „moje postel je támhle…“</p>

    <p class="MLP-text"><span>Pokouším se dál žertovat, ale ve skutečnosti jsme oba mírně zaražení. Překvapeně zjišťujeme, že i&nbsp;zcela</span> <span class="MLP-znak-tucne-11b">nepokrytecký</span> <span>přístup k&nbsp;sexu není bez problémů. Alespoň mě</span> <span class="MLP-znak-tucne-11b">vyslovená pravda</span> <span>zatím ještě neosvobodila natolik, abych Oliverovi dokázala bez mrknutí oka říct</span> <span class="MLP-znak-tucne-11b">Běž do koupelny a&nbsp;umej si žalud, počkám na tebe v&nbsp;ložnici…</span></p>

    <p class="MLP-text">Stojíme na prahu mého dívčího pokoje. Najednou si uvědomím, kam se Oliver dívá. Na poličce nad postelí mám početnou sbírku plyšáků: klokánka, pejska, <span class="MLP-znak-tucne-11b">mončičáka</span> a&nbsp;další…</p>

    <p class="MLP-text">„Proboha, co to je?“ vyhrkne Oliver s&nbsp;upřímným zděšením. „Okamžitě mi ukaž občanku!“</p>

    <p class="MLP-text">„To jsou jenom… talismany,“ říkám rozpačitě a&nbsp;rychle zvířátka odklízím. Cítím se vůči nim ale natolik provinile, že navzdory Oliverově přítomnosti musím alespoň <span class="MLP-znak-tucne-11b">klokánka</span> omluvně políbit.</p>

    <p class="MLP-text">„Zdálo se mi to, nebo jsi ho skutečně <span class="MLP-znak-tucne-11b">políbila</span>?!“ zvolá Oliver.</p>

    <p class="MLP-text">„Nezdálo,“ statečně čelím jeho pohledu, ale jsem celá rudá. „Nosí mi štěstí.“</p>

    <p class="MLP-text">„Líbáš ty… <span class="MLP-znak-tucne-11b">předměty</span> každý večer?“ zajímá se Oliver.</p>

    <p class="MLP-text">Zahanbeně přikývnu.</p>

    <p class="MLP-text">„Takže je to vlastně <span class="MLP-znak-tucne-11b">závislost</span>,“ konstatuje pochmurně.</p>

    <p class="MLP-text">Trvá na tom, abych podstoupila léčbu. Navrhuje mi cosi jako <span class="MLP-znak-tucne-11b">náhradní metadonový program</span>: ať prý zpočátku zkouším líbat beztvaré kusy plyše.</p>

    <p class="MLP-text">„Nic s&nbsp;očima, rozumíš?“ říká nekompromisně. „Další fází pak bude přechod od plyše k&nbsp;ložnímu povlečení z&nbsp;damašku.“</p>

    <p class="MLP-text">Pokouším se mu zacpat ústa, ale Oliver mi pokaždé dlaň strhne.</p>

    <p class="MLP-text">„Je to samozřejmě riskantní krok, ale pokud to dokážeš, budeš mít vyhráno…“</p>

    <p class="MLP-text">Přitisknu se k&nbsp;němu celým tělem a&nbsp;políbím ho.</p>

    <p class="MLP-text">„Toho vačnatce jsi líbala dýl,“ praví Oliver vyčítavě.</p>

    <p class="MLP-uroven3-nadpis" id="toc_marker-15-4">4/</p>

    <p class="MLP-text-bez1radku">Někdy na samém sklonku noci v&nbsp;polospánku ucítím, jak se Oliver opatrně nadzdvihuje a&nbsp;jemně vyprošťuje svou ruku zpod mého zpoceného zátylku. Otevřu oči. V&nbsp;pokoji už je kalné světlo&nbsp;– venku za okny zvolna začíná svítat.</p>

    <p class="MLP-text">„Musím se jít vyčúrat,“ šeptá omluvně Oliver. „To je jedna z&nbsp;mnoha nevýhod sexu s&nbsp;prostatikem.“</p>

    <p class="MLP-text">Odvrací ohleduplně hlavu, aby na mě nedýchal. S&nbsp;úsměvem přikývnu, složím ruce za hlavou a&nbsp;protáhnu se jako kočka. Oliver odkrývá peřinu a&nbsp;dívá se na mě. Na našich snědých tělech svítí bílé pruhy plavek. Sedá si, ale než stačí položit chodidla na podlahu, strhnu ho zpátky do postele.</p>

    <p class="MLP-text">„Počúrám se,“ zaúpí.</p>

    <p class="MLP-text">„Deset vteřin,“ oznámím mu.</p>

    <p class="MLP-text">Tiskneme se k&nbsp;sobě a&nbsp;navzájem se hladíme. Je krásně horký, jeho kůže voní a&nbsp;je moc příjemná na dotek.</p>

    <p class="MLP-text">„Váš čas vypršel,“ říká Oliver.</p>

    <p class="MLP-text">Vstává a&nbsp;jde do koupelny. Líbí se mi jeho zadek. Poslouchám, jak čúrá, a&nbsp;cítím podivnou rozjařenost. Vůbec si nepřipadám provinile&nbsp;– jako dívka, která právě podvedla svého chlapce. Některý ze sousedů pod okny startuje auto. Kdosi nad námi se sprchuje. Na patře zastaví výtah, bouchnou dveře. Všechny ty zvuky mi připadají milé, důvěrně známé, přátelské. Oliver pouští vodu, myje si ruce a&nbsp;tlumeně kloktá ústní vodou. Můj úsměv se rozšíří. Už se nemůžu dočkat, až bude zpátky. V&nbsp;zámku zarachotí klíč a&nbsp;prosklenými <span>dveřmi</span> dopadne do pokoje lichoběžník světla z&nbsp;předsíně. Oblékám si tričko a&nbsp;rychle se hrabu z&nbsp;postele. Slyším, jak máma postaví kufr na zem a&nbsp;jak vzdychne&nbsp;– už si všimla pánských bot. Oliver stále kloktá.</p>

    <p class="MLP-text">„Rickie?“ říká máma.</p>

    <p class="MLP-text">Zní to podrážděně. Slyším, jak se dveře koupelny otvírají. Potom je ticho.</p>

    <p class="MLP-text">Oliver a&nbsp;máma stojí proti sobě v&nbsp;předsíni a&nbsp;mlčky na sebe hledí. Mě si vůbec nevšímají. Máma má na sobě tmavomodrý kostým&nbsp;– ten, ve kterém ji občas považují za letušku. Oliver je úplně nahý; klín si zakrývá ručníkem.</p>

    <p class="MLP-text">„Jana?!“ pronese udiveně, nechápavě.</p>

    <p class="MLP-text">„Co tady proboha děláš?“ promluví konečně máma.</p>

    <p class="MLP-text">V&nbsp;příštím okamžiku mi to dojde.</p>

    <p class="MLP-text">Oliver je Pažout.</p>
  </div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-5</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-5">KAPITOLA III</p>

    <p class="MLP-text-uprostred--I">Mirek a&nbsp;vyrovnané ženy&nbsp;– Je Laura hezká?&nbsp;– Otázka života a&nbsp;smrti</p>

    <p class="MLP-uroven3-nadpis" id="toc_marker-5-1">1/</p>

    <p class="MLP-text-bez1radku">V&nbsp;redakci <span class="MLP-znak-tucne-11b">Vyrovnané ženy</span> mám na starost čtenářskou rubriku. V&nbsp;praxi to znamená luštit všechny ty těžko čitelné, často navíc srdceryvné dopisy, které denně přicházejí z&nbsp;celé republiky, a&nbsp;přepisovat je do publikovatelné podoby. Samozřejmě musím pokaždé leccos přestylizovat, zjednodušit, přidat, nebo naopak vyhodit&nbsp;– ale to mě na tom právě baví.</p>

    <p class="MLP-text">Baví mě vytvářet z&nbsp;těch dopisů úplně nové příběhy.</p>

    <p class="MLP-text">„Teda Lauro,“ užasla nedávno Romana, když si porovnala publikovaný dopis s&nbsp;jeho původní neumělou verzí, „vždyť ty seš vlastně skoro <span class="MLP-znak-tucne-11b">spisovatelka</span>…“</p>

    <p class="MLP-text">Nemůžu říct, že by mě to nepotěšilo.</p>

    <p class="MLP-uroven3-nadpis" id="toc_marker-5-2">2/</p>

    <p class="MLP-text-bez1radku">Život v&nbsp;naší redakci má svůj zavedený řád. Kdo přijde ráno jako první, nakrmí rybičky, zalije kytky a&nbsp;postaví vodu na kávu. To už je takový náš ranní rituál. Než se dostaví Tesařová, tak si při kafi povídáme, co kdo včera nebo o&nbsp;víkendu zažil. I&nbsp;když, povídáme: Romana je rozvedená a&nbsp;žije dost osaměle a&nbsp;Vlasta a&nbsp;Zdeňka jsou zase dávno vdané (obě mimochodem shodně tvrdí, že nešťastně), takže logicky vyprávím nejvíc já. Potom je tu ještě Mirek, náš grafik, ale ten nikdy nevypráví nic, protože se prý nechce <span class="MLP-znak-tucne-11b">vydávat lidem všanc</span>. Mirek si totiž myslí, že já se moc dávám lidem všanc&nbsp;– když jim například vyprávím o&nbsp;svých milencích&nbsp;– ale já si to nemyslím.</p>

    <p class="MLP-text">Mirkovi je třicet pět. Je to bohužel přesně ten typ, který máma eviduje pod pohrdavým označením <span class="MLP-znak-tucne-11b">ženatý český úředník</span>: v&nbsp;zimě nosí tesilové kalhoty, které si <span class="MLP-znak-tucne-11b">zastrkává</span> do takových těch nemožných pánských kozaček, a&nbsp;k&nbsp;tomu střídá dva hnědé svetry, pořád dokola. V&nbsp;létě nosí modré šusťákové kraťasy od Vietnamců a&nbsp;košile s&nbsp;krátkým rukávem, většinou bílé, nebo s&nbsp;tropickým vzorem, bílé ponožky a&nbsp;sešlapané perforované mokasíny.</p>

    <p class="MLP-text">„Ale <span class="MLP-znak-tucne-11b">komu</span> se dávám všanc?“ namítám. „Komu, kromě Tesařový?“</p>

    <p class="MLP-text">Tesařová je naše šéfová. Jak už se mnohokrát vyjádřila, bere svou práci čistě jako <span class="MLP-znak-tucne-11b">job</span>. Časopisy jako <span class="MLP-znak-tucne-11b">Vyrovnaná</span> <span class="MLP-znak-tucne-11b">žena</span> jsou totiž pod její úroveň, což dává najevo tím, že s&nbsp;námi nikdy nechodí na oběd ani nekrmí rybičky. Zřejmě tím chce naznačit, že <span class="MLP-znak-tucne-11b">její</span> manželství je naprosto šťastné a&nbsp;že pohrdá ženami, které se domnívají, že životní rovnováhu lze získat četbou dámského týdeníku.</p>

    <p class="MLP-text">V&nbsp;jejím případě je nicméně úplně jedno, co před ní říkám, protože i&nbsp;kdybych se rozkrájela, stejně o&nbsp;sobě neřeknu ani z&nbsp;poloviny tak strašné věci, jaké o&nbsp;mně rozhlašuje ona. Pochopila jsem totiž, že u&nbsp;některých lidí je úplně zbytečné snažit se o&nbsp;jakoukoli <span class="MLP-znak-tucne-11b">sebeprezentaci</span>, protože oni si o&nbsp;vás tak či tak budou myslet to svoje. Takže co?</p>

    <p class="MLP-text">Mirek neodpovídá a&nbsp;mně je jasné, že by byl nejradši, kdybych se svým vyprávěním dávala všanc jenom jemu. Mirek mě totiž tajně miluje&nbsp;– zvláště v&nbsp;těch dnech, kdy si připadám hezká.</p>

    <p class="MLP-uroven3-nadpis" id="toc_marker-5-3">3/</p>

    <p class="MLP-text-bez1radku">Jsem hezká? Nevím&nbsp;– a&nbsp;věřte mi, milé dámy, že to říkám upřímně. Není to rozhodně žádné takové to falešně ostýchavé <span class="MLP-znak-tucne-11b">nevím</span>, celé nacucané nepřiznanou vírou v&nbsp;mnohem lepší ohodnocení… Já to <span class="MLP-znak-tucne-11b">opravdu</span> nevím. Samozřejmě doufám, že <span class="MLP-znak-tucne-11b">jsem</span> hezká, ale <span class="MLP-znak-tucne-11b">jistotu</span> nemám a&nbsp;zřejmě ji nikdy mít nebudu. Ingrid například tvrdí, že prý mám <span class="MLP-znak-tucne-11b">bystré</span> oči&nbsp;– ale nikdo mi ještě neřekl, že mám <span class="MLP-znak-tucne-11b">hezké</span> oči… Mám celkem čistou, ale trochu mastnou pleť, a&nbsp;navíc trpím na rozšířené póry. V&nbsp;pase jsem štíhlá, ale zároveň mám poměrně silná stehna a&nbsp;boky. Mám také pěkná prsa (po mámě), ale někdy se mi zdají moc velká. Jsou zkrátka dny, kdy si připadám hezká, někdy dokonce velmi hezká&nbsp;– ale stejně tak jsou dny, kdy se cítím neatraktivní, tlustá a&nbsp;ošklivá… Vzájemný poměr těchto dnů? Půl na půl? Možná. Ostatně přesnější, než se ptát, zda jsme oškliví či hezcí (to jsou vždycky jen něčí slova), je myslím otázka, zda jsme schopni vzbuzovat v&nbsp;druhých zamilovanost&nbsp;– to se totiž dá <span class="MLP-znak-tucne-11b">prokázat</span>.</p>

    <p class="MLP-text">Tak <span class="MLP-znak-tucne-11b">tohle</span> o&nbsp;sobě vím.</p>

    <p class="MLP-text">Vím, že jsem&nbsp;– při vší skromnosti&nbsp;– schopna vzbuzovat lásku.</p>

    <p class="MLP-text">Protože když inteligentní čtyřicetiletý muž prostojí v&nbsp;noci dvě hodiny pod oknem vašeho hotelového pokoje, co jiného to je než láska?</p>

    <p class="MLP-uroven3-nadpis" id="toc_marker-5-4">4/</p>

    <p class="MLP-text-bez1radku">Vyčistím si zuby svou oblíbenou mentolovou pastou, obléknu se, netrpělivě vyčkám, až Rickie vypadne, a&nbsp;běžím telefonovat kadeřnici Sandře. Vezme mě! Sláva!</p>

    <p class="MLP-text">Hned nato volám zubařovi.</p>

    <p class="MLP-text">„Tak vy byste to chtěla <span class="MLP-znak-tucne-11b">udělat</span> už dneska? Ale dneska je pátek…,“ říká zpěvavě vilný dentista. „Je to vážně tak naléhavé?“</p>

    <p class="MLP-text">Horečně vymýšlím nějaký přijatelný důvod.</p>

    <p class="MLP-text">„Je to otázka života a&nbsp;smrti.“</p>

    <p class="MLP-text">„Výměna amalgámové výplně za bílou?“ směje se zubař. „No tak to v&nbsp;tom případě přijďte, králíčku. Ve tři. Já se vám <span class="MLP-znak-tucne-11b">na to</span> teda kouknu.“</p>

    <p class="MLP-uroven3-nadpis" id="toc_marker-5-5">5/</p>

    <p class="MLP-text-bez1radku">Mám ještě dvě hodiny času. Opět zjišťuju, že neumím být sama: kdykoliv jsem v&nbsp;bytě sama, mám pocit, že mě někdo pozoruje. Že kdosi neznámý hodnotí, jak svou samotu zvládám.</p>

    <p class="MLP-text">Ingrid, která už má vlastní garsonku, samota nevadí, což jí upřímně závidím. Ingrid je mimochodem jediná ženská, jejíž nahotu vedle sebe snesu. Nevadí mi se s&nbsp;ní sprchovat, a&nbsp;nevadí mi dokonce ani její pot&nbsp;– znám její pach už z&nbsp;tělocvičny na základce. Když u&nbsp;nás občas spí, před usnutím se k&nbsp;sobě tulíme. Ingrid někdy blbne a&nbsp;dělá různé pohyby, které zřejmě považuje za lesbické: například mě obemkne stehny, kmitá jazykem a&nbsp;podobně. Přivírá přitom oči a&nbsp;v&nbsp;obličeji má tak přiblblý výraz, že mě to pokaždé úplně odbourá. Vyprsknu smíchy a&nbsp;ona se přidá.</p>

    <p class="MLP-text">Mám ji ráda. Kdykoli Ingrid mluví o&nbsp;své výšce, pokaždé úplně zjihnu.</p>

    <p class="MLP-text">„Výška sto padesát devět centimetrů je u&nbsp;holky naprosto v&nbsp;pořádku. To je úplně normální výška,“ říkává Ingrid nervózně, přidávajíc si nenápadně dva centimetry. „Ale vypadat jako Julia Roberts a&nbsp;měřit sto padesát devět centimetrů je <span class="MLP-znak-tucne-11b">průser</span>…“</p>

    <p class="MLP-text">„Nesmysl,“ říkám rezolutně. „Proč průser?“</p>

    <p class="MLP-text">„Proč? Protože okamžitě vypadáš jako komická <span class="MLP-znak-tucne-11b">zmenšenina</span>. Jako takový to malý Holandsko někde v&nbsp;Disneylandu nebo kde… vypadá to <span class="MLP-znak-tucne-11b">skoro úplně</span> jako Holandsko&nbsp;– jenom je to o&nbsp;hodně menší…“</p>

    <p class="MLP-text">„Přestaň mě štvát,“ říkám a&nbsp;přitáhnu si její hlavu na prsa. „Obě moc dobře víme, že jsi <span class="MLP-znak-tucne-11b">krásná</span>.“</p>

    <p class="MLP-text">To ji pokaždé uklidní.</p>

    <p class="MLP-text">Máma se neozývá. Už jsem z&nbsp;toho nervózní a&nbsp;v&nbsp;duchu jí to začínám vyčítat, ale potom si připomenu časový posun: v&nbsp;Chicagu je noc, takže máma nejspíš spí. Tak aspoň vezmu mobil a&nbsp;napíšu jí, ať mi co nejdřív zavolá.</p>
  </div>
</body>
</html>
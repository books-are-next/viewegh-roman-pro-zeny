<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-7</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-7">KAPITOLA V</p>

    <p class="MLP-text-uprostred--I">I&nbsp;wish I&nbsp;could fly&nbsp;– Naše angličtinářka&nbsp;– Co jedí mořské želvy?&nbsp;– Čísi dredy mě ve snu šimrají na břiše</p>

    <p class="MLP-uroven3-nadpis" id="toc_marker-7-1">1/</p>

    <p class="MLP-text-bez1radku">A&nbsp;nyní vám, milé dámy, budu vyprávět, jak jsem cestovala do New Yorku já. Letěla jsem tam před dvěma lety, za Jeffem. (Kdo je Jeff? Vydržte, za chvíli se to dozvíte.)</p>

    <p class="MLP-text">Už týden před odletem začínám být nervózní; jak se den odletu blíží, moje nervozita se pochopitelně stupňuje.</p>

    <p class="MLP-text">Taxikář, který mě veze na letiště, se pokouší vtipkovat, ale já ho neposlouchám, neboť musím stále kontrolovat, jestli mi z&nbsp;kabelky nevypadl pas, peníze nebo letenka. Tváře mám rozpálené, ale ruce a&nbsp;nos mám ještě studenější než jindy. Když se přede mnou otevřou hydraulické dveře <span class="MLP-znak-tucne-11b">ODLETY</span> (anglické nápisy na rozdíl od mámy nevnímám), jsem už tak vystresovaná, že musím okamžitě zamířit k&nbsp;nejbližším záchodům. Matčin pojízdný kufr <span class="MLP-znak-tucne-11b">Samsonite</span> si beru s&nbsp;sebou, neboť se panicky obávám, že venku by mi jej někdo ukradl. Zavřít dveře těsné kabinky není ovšem vůbec snadné. V&nbsp;zrcadle nad umývadly pozorují moje úsilí dvě přítomné ženy (co si myslí, nevím, ale rozhodně se nedomnívají, že jsem letuška…).</p>

    <p class="MLP-text">Na odchodu z&nbsp;toalet si krátce zkontroluju, jestli mi nevypadl z&nbsp;kabelky pas, peníze nebo letenka, a&nbsp;potom už na jedné z&nbsp;modrých obrazovek rychle hledám svůj let. Není tam! Začínám panikařit a&nbsp;jednoho z&nbsp;procházejících česky mluvících pilotů chytím za oprýmkovaný rukáv.</p>

    <p class="MLP-text">„Mohl byste mi říct, proč tu není New York!?“</p>

    <p class="MLP-text">Slyším ve svém hlase počínající hysterii, ale nedokážu ji potlačit.</p>

    <p class="MLP-text">Pilot se obrátí ke svým dvěma kolegům.</p>

    <p class="MLP-text">„Proč tu není New York?“ opakuje po mně pobaveně.</p>

    <p class="MLP-text">Pohlédne na obrazovku a&nbsp;vzápětí na můj kufr.</p>

    <p class="MLP-text">„Řekl bych, že <span class="MLP-znak-tucne-11b">odlétáte</span>, ne?“</p>

    <p class="MLP-text">Nechápavě přikývnu. Pilot se ironicky usměje.</p>

    <p class="MLP-text">„Tak proč se díváte na <span class="MLP-znak-tucne-11b">přílety</span>?“</p>

    <p class="MLP-text">Zrudnu, rozpačitě mu poděkuju a&nbsp;odcházím hledat obrazovku s&nbsp;<span class="MLP-znak-tucne-11b">odlety</span>. Můj let tam skutečně je&nbsp;– a&nbsp;je zde i&nbsp;číslo odbavovací přepážky. Zapíšu si ho na lístek papíru, abych ho nezapomněla.</p>

    <p class="MLP-text">„Kolik zavazadel?“ zeptá se mě blondýna za přepážkou, když k&nbsp;ní&nbsp;– s&nbsp;lístečkem v&nbsp;ruce&nbsp;– přistoupím.</p>

    <p class="MLP-text">„Dvě,“ říkám. „Tenhle kufr a&nbsp;tuhle kabelu&nbsp;– ale tu bych si chtěla vzít do letadla.“</p>

    <p class="MLP-text">„Takže jedno,“ říká blondýna a&nbsp;ušklíbne se. „Uličku, nebo okno?“</p>

    <p class="MLP-text">„Okno, prosím,“ říkám odměřeně.</p>

    <p class="MLP-text">Pokouším se zmobilizovat svou asertivitu. Tahle psychická troska přece nejsem já!</p>

    <p class="MLP-text">„A&nbsp;jsem nekuřák, takže kdyby to šlo&nbsp;–“</p>

    <p class="MLP-text">„<span class="MLP-znak-tucne-11b">Všechny</span> naše lety jsou <span class="MLP-znak-tucne-11b">už léta</span> nekuřácké,“ poučí mě znuděně slečna. „Jedenáct deset, východ B 6.“</p>

    <p class="MLP-text">Očividně mne považuje za odbavenou, ale já odmítám přepážku opustit.</p>

    <p class="MLP-text">„B 6?“ zeptám se s&nbsp;obavou v&nbsp;hlase. „Kde to je?“</p>

    <p class="MLP-text">Slečna vzdychne, podívá se na mě a&nbsp;dá se do vysvětlování.</p>

    <p class="MLP-text">V&nbsp;baru <span class="MLP-znak-tucne-11b">Meeting point</span> se podívám na nápojový lístek, abych zjistila, kolik zde stojí minerálka; potom si koupím minerálku z&nbsp;automatu. Zapiju kinedryl a&nbsp;projdu pasovou kontrolou. Tvářím se tak nejistě, jako kdybych měla v&nbsp;příručním zavazadle pět kilo čistého heroinu. Připadá mi, že celníci mě pozorují poněkud podezíravě. Zpotím se. V&nbsp;tranzitu najdu příslušný východ, posadím se mezi cestující a&nbsp;pro jistotu se ještě zeptám nejbližšího souseda, zda jsem tu opravdu správně. V&nbsp;kabelce mám Cosmopolitan (<span class="MLP-znak-tucne-11b">českou</span> verzi), ale číst teď nedokážu. Čekám na výzvu k&nbsp;nástupu, v&nbsp;ruce křečovitě svírám palubní vstupenku a&nbsp;modlím se, aby nebyly turbulence. Rozhodnu se, že než definitivně vypnu mobil, zavolám ještě matce, přestože jsme se dohodly, že se ozvu až z&nbsp;New Yorku.</p>

    <p class="MLP-text">„Děje se něco?“ diví se máma. „Zrušili let?“</p>

    <p class="MLP-text">„Ne,“ říkám. „Volám ti, že už jsem v&nbsp;tranzitu.“</p>

    <p class="MLP-text"><span>Ve sluchátku je krátkou chvíli ticho. Potom se matka suše zasměje.</span></p>

    <p class="MLP-text">„No výborně, honey. Tak jsi to dokázala.“</p>

    <p class="MLP-text">Když skončíme, trochu uraženě mobil vypnu.</p>

    <p class="MLP-text">Potom se rozhlédnu, zda se nikdo nedívá, vytáhnu z&nbsp;kabelky plyšového klokánka&nbsp;– a&nbsp;rychle ho políbím.</p>

    <p class="MLP-uroven3-nadpis" id="toc_marker-7-2">2/</p>

    <p class="MLP-text-bez1radku">Tak a&nbsp;teď jak jsem se seznámila s&nbsp;Jeffem.</p>

    <p class="MLP-text"><span>Musím začít trochu zeširoka. Odmaturovala jsem v&nbsp;devatenácti. Na filozofickou fakultu (obor čeština–psychologie) jsem se nedostala. Byla jsem panna a&nbsp;neuměla jsem pořádně anglicky. Příslušné výmluvy: Za moje panenství mohli mí spolužáci, neboť jsem si za celé ty čtyři roky ani jednou nedokázala představit, že bych s&nbsp;některým z&nbsp;těch hlučných pitomců vlezla do postele… Kromě toho jsem měla doslova hrůzu z&nbsp;pohlavních chorob. Párkrát jsem se nechala pozvat do kavárny, ale pokaždé to skončilo naprostým fiaskem. Seděla jsem proti tomu či onomu klukovi, světlo svíčky se mu odráželo v&nbsp;očích&nbsp;– a&nbsp;já si představovala kyselý pach jeho potu, AIDS a&nbsp;</span><span class="MLP-znak-tucne-11b">stafylokoky</span><span>…</span></p>

    <p class="MLP-text"><span>Za moji mizernou angličtinu mohla pro změnu naše angličtinářka. Vůbec jsme si nepadly do oka. Vlastně to ani angličtinářka nebyla&nbsp;– byla to prachobyčejná rekvalifikovaná</span> <span class="MLP-znak-tucne-11b">ruštinářka</span><span>, a&nbsp;já už z&nbsp;principu odjakživa nedůvěřuju</span> <span class="MLP-znak-tucne-11b">předělaným</span> <span>věcem. Rekvalifikovaná ruštinářka, to je pro mě něco jako šaty přešité po tetě.</span> <span class="MLP-znak-tucne-11b">Second</span> <span class="MLP-znak-tucne-11b">hand jazyka</span><span>. Předělávat slovanský jazyk na angličtinu, to nemůže nikdy dopadnout moc dobře. Navíc měla příšerně afektovanou výslovnost, kterou bůhvíproč považovala za britský přízvuk&nbsp;– jenže hysterie z&nbsp;nikoho rodilého mluvčího neudělá. Sama to ostatně musela tušit, protože před každou inspekcí byla neuvěřitelně nervózní. Přiběhla k&nbsp;nám do třídy už o&nbsp;přestávce, v&nbsp;náručí asi tři magnetofony, třesoucíma rukama servala z&nbsp;nástěnky všechny fotky Jima Morrisona s&nbsp;rozepnutým poklopcem (přes vášnivé protesty Ingrid, která nástěnku zhotovila) a&nbsp;pak ji celou pokryla barevnými obrázky usměvavých londýnských strážníků, poschoďových autobusů, červených telefonních budek a&nbsp;Big Benu.</span> <span class="MLP-znak-tucne-11b">Welcome to London</span><span>!</span></p>

    <p class="MLP-text">I&nbsp;know. I&nbsp;just make excuses.</p>

    <p class="MLP-text">Byla jsem líná, zmatená, nejistá a&nbsp;přehnaně kritická puberťačka.</p>

    <p class="MLP-uroven3-nadpis" id="toc_marker-7-3">3/</p>

    <p class="MLP-text-bez1radku">Brýlatá devatenáctiletá panna, která neumí pořádně anglicky…</p>

    <p class="MLP-text"><span>Těžko říct, co z&nbsp;toho bylo pro mou mámu přijatelnější. Defloraci mi zařídit nemohla, a&nbsp;tak mě aspoň přihlásila na jednoroční intenzivní kurz angličtiny&nbsp;– do stejné jazykovky, kde kdysi sama vyučovala. Je to skvělá škola založená na netradičních metodách výuky, tvrdila.</span></p>

    <p class="MLP-text">Už to mě mělo varovat.</p>

    <p class="MLP-text">Na první hodinu jsem naneštěstí přišla asi o&nbsp;deset minut později. Když jsem otevřela dveře do třídy, nejdřív jsem si myslela, že uvnitř nikdo není, ale potom jsem je uviděla: všichni studenti seděli, klečeli, nebo dokonce leželi <span class="MLP-znak-tucne-11b">na zemi</span>. Na šedivém jekoru. Všichni byli bez bot a&nbsp;všichni měli na čele přilepený žlutý papírek: <span class="MLP-znak-tucne-11b">Rabbit. Wild Pig. Squirrel. Horse. Polar Bear</span>…</p>

    <p class="MLP-text">„Hi, you must be Laura!“ přivítala mě jakási prdelatá Američanka ve vytahaných lacláčích, když si mě konečně všimla. „I&nbsp;know your mother. She is absolutely great!“</p>

    <p class="MLP-text">„Yes,“ řekla jsem ochraptěle. „I&nbsp;know.“</p>

    <p class="MLP-text">Američanka velmi dlouho souhlasně kývala hlavou a&nbsp;zářivě se přitom usmívala. Potom mě srazila na kolena, ukázala mi papírek s&nbsp;nápisem <span class="MLP-znak-tucne-11b">Turtle</span> a&nbsp;připlácla mi ho těsně nad brýle.</p>

    <p class="MLP-text">Nevěděla jsem, co to slovo znamená. Měla jsem pocit, že by to mohl být <span class="MLP-znak-tucne-11b">mýval</span>, ale nebyla jsem si jistá. Všichni ti úplně cizí lidé na mě pobaveně civěli. Někomu tu strašně smrděly nohy.</p>

    <p class="MLP-text">„You are a&nbsp;turtle now! Isn’t it fantastic?“ povykovala Američanka. „Look around and find some friends!“</p>

    <p class="MLP-text">Zatlačila mi na ramena a&nbsp;donutila mě tak, abych se opřela rukama o&nbsp;zem. Pach nohou zesílil. Ale to už se ke mně <span class="MLP-znak-tucne-11b">plazil</span> jakýsi tlusťoch v&nbsp;kostkované košili a&nbsp;s&nbsp;takovou tou řídkou bradkou, kterou jsem odjakživa nesnášela. Funěl. Na čele měl napsáno, že je <span class="MLP-znak-tucne-11b">sea calf</span>. Mořský něco. Had? Přemýšlela jsem, jestli funí námahou, nebo napodobuje nějaké zvíře.</p>

    <p class="MLP-text">„Hi, sweet little turtle!“ povídá <span class="MLP-znak-tucne-11b">sea calf</span> poněkud zadýchaně. „Do you know me?“</p>

    <p class="MLP-text">Všichni se pořád tvářili, jako že je to hrozná sranda.</p>

    <p class="MLP-text">„Nazdar,“ povídám mu česky, co možná tiše. „Hele, sorry, ale já to tvý slovo neznám.“</p>

    <p class="MLP-text">„Speak English, turtle!“ křičela Američanka. „No Czech!“</p>

    <p class="MLP-text">Nadechla jsem se.</p>

    <p class="MLP-text">„I&nbsp;don’t know this word,“ řekla jsem a&nbsp;ukázala prstem na tlusťochovo zpocené čelo.</p>

    <p class="MLP-text">Američanka mu nařídila, ať mi to slovo nějakým způsobem opíše. Řekl mi anglicky, že je <span class="MLP-znak-tucne-11b">tlustý a&nbsp;leží celý den na pláži</span>.</p>

    <p class="MLP-text">„Are you a&nbsp;German turist?“ podařilo se mi konečně zavtipkovat, ale nikdo to bohužel neslyšel. Tlusťoch to buďto nepochopil, nebo si to vzal osobně.</p>

    <p class="MLP-text">„Ale ne,“ povídá otráveně. „Tuleň…“</p>

    <p class="MLP-text">„Speak English!“ zaječela Američanka.</p>

    <p class="MLP-text">„Oukej,“ řekl. Už se neusmíval. „What do you like to eat, turtle?“</p>

    <p class="MLP-text"><span>Jak mám sakra vědět, co ráda žeru, když nevím, kdo jsem? Cítila jsem, jak rudnu. Musela jsem s&nbsp;pravdou ven: neznám ani to</span> <span class="MLP-znak-tucne-11b">svoje</span> <span>slovo.</span></p>

    <p class="MLP-text"><span>Všichni tuleni, velbloudi, kanci a&nbsp;veverky mě shovívavě pozorovali.</span></p>

    <p class="MLP-text">„Mořská želva…,“ řekl tlusťoch už vysloveně pohrdavě. „What do you like to eat?“</p>

    <p class="MLP-text">Co proboha jedí mořské želvy? Vy to víte? Já tedy ne.</p>

    <p class="MLP-text">Vztyčila jsem se na zadní.</p>

    <p class="MLP-text">„Excuse me,“ pravila jsem předpisově anglicky, „I&nbsp;have to go to the bathroom.“</p>

    <p class="MLP-text">Načež jsem vyšla ze třídy&nbsp;– a&nbsp;už nikdy jsem se tam nevrátila.</p>

    <p class="MLP-uroven3-nadpis" id="toc_marker-7-4">4/</p>

    <p class="MLP-text-bez1radku">„Už se tam nikdy nevrátím,“ oznámila jsem mámě. „Najdu si školu, která <span class="MLP-znak-tucne-11b">nepoužívá</span> alternativní vyučovací metody.“</p>

    <p class="MLP-text">„Dobře,“ pravila máma. „Najdi si školu, kde vládne biflování a&nbsp;prušácký dril…“</p>

    <p class="MLP-text">Nazítří jsem navštívila hned několik jazykových škol, ale všechny mi připadaly příliš <span class="MLP-znak-tucne-11b">moderní</span>; nakonec jsem se rozhodla pro Státní jazykovou školu na Národní třídě&nbsp;– ta se mi zdála jaksi <span class="MLP-znak-tucne-11b">nejsolidnější</span>. Zkusmo jsem nahlédla do jedné třídy, kde právě probíhala výuka. Všichni studenti seděli spořádaně v&nbsp;lavicích a&nbsp;před sebou měli otevřené učebnice.</p>

    <p class="MLP-text">Na zemi nikdo neležel.</p>

    <p class="MLP-text">Zašla jsem do kanceláře a&nbsp;zapsala se.</p>

    <p class="MLP-uroven3-nadpis" id="toc_marker-7-5">5/</p>

    <p class="MLP-text-bez1radku">Do Jeffa jsem se zamilovala hned první hodinu. Byl vysoký, hubený, nosil brýle s&nbsp;výraznými obroučkami a&nbsp;především měl krásné, světle hnědé dredy. Když jsme během hodiny s&nbsp;ostatními studenty občas začali mluvit česky, upadal do roztomilých rozpaků, nechápavě se usmíval a&nbsp;hezkýma tmavýma očima bezmocně těkal po učebně.</p>

    <p class="MLP-text"><span>„Let’s speak English, please,“ prosil nás. „We should speak English…“</span></p>

    <p class="MLP-text">Připadalo mi, že se na mě dívá déle než na ostatní. Často se na mě usmál. Já jsem zase nejednou vzhlédla od zadaného gramatického cvičení a&nbsp;pozorovala jsem jeho ruce. Dlouhými štíhlými prsty listoval jakýmsi tlustým slovníkem.</p>

    <p class="MLP-text">Začalo se mi o&nbsp;něm zdát. Jeho dredy mě ve snech šimraly na břiše. Nevydržela jsem to a&nbsp;svěřila se mámě.</p>

    <p class="MLP-text">„Konečně!“ komentovala to máma. „Už bylo na čase!“</p>

    <p class="MLP-text">Potom jsme se objaly.</p>

    <p class="MLP-uroven3-nadpis" id="toc_marker-7-6">6/</p>

    <p class="MLP-text-bez1radku">Ještě jsem potřebovala požehnání Ingrid; Ingrid pro mě v&nbsp;těchto věcech byla autoritou, kterou nebylo možné obejít. Rozhodla jsem se, že jí Jeffa ukážu.</p>

    <p class="MLP-text">Stál na chodbě v&nbsp;krátké frontě před automatem na kávu. Jako obvykle tu panoval čilý provoz a&nbsp;Jeff si mě mezi ostatními studenty dosud nevšiml. Ingrid se s&nbsp;odvahou, která mi brala dech, postavila do fronty přímo za něj.</p>

    <p class="MLP-text">Dlouze se dívala, jak do přístroje vhazuje mince.</p>

    <p class="MLP-text">„Ano,“ otočila se ke mně. „Říkám ano. Ať je to on.“</p>

    <p class="MLP-text"><span>Cítila jsem, jak mi buší srdce. Kávovar začal tlumeně hučet a&nbsp;Jeff se předklonil, aby zkontroloval, zda je plastový kelímek na svém místě.</span></p>

    <p class="MLP-text">„Hezkej zadek,“ konstatovala okamžitě Ingrid.</p>

    <p class="MLP-text">Polekaně jsem ji tišila, ale Jeff si snad ničeho nevšiml.</p>

    <p class="MLP-text">„Vypadá dobře, takže nějaký zkušenosti určitě má,“ pokračovala nevzrušeně Ingrid. „Když mu řekneš, že je to poprvé, dojme ho to a&nbsp;bude ohleduplnej. Mělo by se ti to líbit.“</p>

    <p class="MLP-text">Tiskla jsem si ukazováček k&nbsp;puse.</p>

    <p class="MLP-text">„Navíc je to Američan, takže použije kondom. Ale řekni mu, ať si ostříhá nehty…“</p>

    <p class="MLP-text">Zakoulela významně očima. Zrudla jsem. Jeff mě konečně zahlédl.</p>

    <p class="MLP-text">„Hi, Laura!“ řekl a&nbsp;usmál se&nbsp;– zase tak rozpačitě. Dokonce trochu kávy rozlil.</p>

    <p class="MLP-text">„Hi, Jeff!“</p>

    <p class="MLP-text">Ingrid nás se zalíbením pozorovala.</p>

    <p class="MLP-uroven3-nadpis" id="toc_marker-7-7">7/</p>

    <p class="MLP-text-bez1radku">Naše oční kontakty se stávaly čím dál častější. Kdykoli jsem zdvihla oči od podmínkových vět, setkala jsem se s&nbsp;Jeffovým pohledem. A&nbsp;naopak. Ostatní si toho samozřejmě všimli. Jejich poznámky mi dělaly dobře.</p>

    <p class="MLP-text">Byla to už jen otázka času.</p>

    <p class="MLP-text">Když si Jeff jednou v&nbsp;pátek po skončení vyučování začal skládat věci do aktovky, nedokázala jsem si už představit, jak to bez něj celý víkend vydržím. Všichni se hrnuli ven, ale já jsem s&nbsp;odchodem nevysvětlitelně otálela. Jeff si odkašlal.</p>

    <p class="MLP-text">„Can I&nbsp;speak to you, Laura? Just for a&nbsp;while…“</p>

    <p class="MLP-text">Přikývla jsem&nbsp;– ale šla jsem nejprve zavřít dveře. Zdálo se, že ho to příliš nepřekvapilo. Znovu si odkašlal a&nbsp;zpříma na mě pohlédl.</p>

    <p class="MLP-text">„Chtěl jsem ti říct, že mám nějaké zkušenosti, i&nbsp;když ne zase tak moc. Myslím ale, že umím být ohleduplný. Musím také přiznat, že mě velmi dojímáš. Použiju samozřejmě kondom. Nehty už jsem si ostříhal,“ pravil nikoli bezchybnou, ale zcela plynnou češtinou a&nbsp;ukázal mi pravou ruku.</p>

    <p class="MLP-text">Jeho přízvuk a&nbsp;jeho <span class="MLP-znak-tucne-11b">ř</span> byly neodolatelné.</p>

    <p class="MLP-text">„Hlavně ti chci říct, že tě mám myslím rád,“ řekl.</p>

    <p class="MLP-text">Nato jsem tuším omdlela.</p>
  </div>
</body>
</html>
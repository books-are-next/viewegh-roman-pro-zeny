<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-3</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-3">KAPITOLA I</p>

    <p class="MLP-text-uprostred--I">Má už Laura chlapce?&nbsp;– Nejlepší přítelkyně&nbsp;– Rickieho bělmo&nbsp;– SMS&nbsp;od Olivera!&nbsp;– Riskantní lež</p>

    <p class="MLP-uroven3-nadpis" id="toc_marker-3-1">1/</p>

    <p class="MLP-text-bez1radku">Začnu třeba tím, jak jsme se předloni na konci srpna vrátili s&nbsp;Richardem z&nbsp;dovolené v&nbsp;Chorvatsku.</p>

    <p class="MLP-text"><span>Na začátku každého mluveného i&nbsp;psaného projevu by prý měl být vtip&nbsp;– alespoň to tvrdí příručka</span> <span class="MLP-znak-tucne-11b">Jak si zlepšit mluvený a&nbsp;psaný projev</span><span>. Různé psychologické příručky jako</span> <span class="MLP-znak-tucne-11b">Nekazte si život maličkostmi</span> <span>nebo</span> <span class="MLP-znak-tucne-11b">Jak si vybudovat harmonický partnerský vztah</span> <span>si mimochodem kupuju dost často, neboť odjakživa trpím možná naiv­ní, ale tak jako tak znervózňující představou, že se v&nbsp;nich skrývají jakési zásadní informace, bez jejichž znalosti není možné prožít šťastný život… No nic. Vtipem</span> <span class="MLP-znak-tucne-11b">navodíte přátelskou atmosféru a&nbsp;získáte si posluchače na svou stranu</span><span>, tvrdí autor výše zmíněné brožury. Když v&nbsp;projevu, tak proč ne na začátku románu, říkám si, jenomže</span> <span class="MLP-znak-tucne-11b">kterým</span><span>?</span></p>

    <p class="MLP-text">Kterým z&nbsp;těch všech vtipů, z&nbsp;nichž se přinejmenším poslední dva roky skládá můj život?</p>

    <p class="MLP-text">Tak co třeba tenhle: Je mi dvaadvacet, mám za sebou tři roky poměrně intenzivního milostného života&nbsp;– a&nbsp;moje jediná žijící babička, které už bohužel poněkud haraší, se mě dodnes při každé návštěvě zeptá, <span class="MLP-znak-tucne-11b">jestli prý už mám chlapce</span>.</p>

    <p class="MLP-text">„Tak co, Lauro,“ říká s&nbsp;šibalským úsměvem, „už máš chlapce?“</p>

    <p class="MLP-text">Nikdy nevím, jestli se mám smát, nebo spíš brečet. Hodiny a&nbsp;hodiny jsem jí vyprávěla o&nbsp;svém vztahu s&nbsp;Jeffem, Richardem, Oliverem a&nbsp;později i&nbsp;Robertem (pokud jde o&nbsp;svěřování tohoto typu, babička mi někdy tak trochu nahrazuje mou kosmopolitní matku, která je věčně někde v&nbsp;čudu), a&nbsp;dokonce jsem jí pokaždé věnovala i&nbsp;jejich fotku; babička ji sice slavnostně zasunula za sklo od kredence vedle ostatních rodinných fotografií (na většině je samozřejmě táta), ale na její naprosté nezasvěcenosti se tím nic nezměnilo.</p>

    <p class="MLP-text">„Tak co, Lauro,“ zeptala se mě i&nbsp;onoho srpnového pátečního odpoledne, když jsem se u&nbsp;ní zastavila, abych jí předala dárek z&nbsp;dovolené v&nbsp;Chorvatsku, „jestlipak už máš nějakého chlapce?“</p>

    <p class="MLP-text">A&nbsp;víte, milé dámy, co jsem jí odpověděla?</p>

    <p class="MLP-text">Nevím, co mě to popadlo, ale prostě jsem jí najednou nechtěla lhát.</p>

    <p class="MLP-text">Tak jsem na ni udělala takové ty upřímné oči à la Barunka Panklová a&nbsp;pravila jsem:</p>

    <p class="MLP-text">„Mám, babičko. Dokonce hned <span class="MLP-znak-tucne-11b">dva</span>.“</p>

    <p class="MLP-uroven3-nadpis" id="toc_marker-3-2">2/</p>

    <p class="MLP-text-bez1radku">Nyní tedy ten návrat z&nbsp;dovolené: Přiletěli jsme ve čtvrtek odpoledne. Byt byl prázdný, máma byla ještě v&nbsp;Chicagu u&nbsp;svého tehdejšího přítele Stevena, takže Rickie se rozhodl, že u&nbsp;nás přespí.</p>

    <p class="MLP-text">Žádnou radost jsem z&nbsp;toho rozhodně neměla.</p>

    <p class="MLP-text">Otupěle jsem začala vybalovat kufry (Rickie se nabízel, že mi pomůže, ale já jsem ho odmítla). Každé tričko, které jsem vzala do ruky, mi připomnělo ten či onen konkrétní den, kdy jsem ho měla na sobě&nbsp;– a&nbsp;tím i&nbsp;Olivera. Plavky, které jsem před odletem musela zapakovat ještě mokré, byly už poněkud zatuchlé, ale zároveň z&nbsp;nich bylo ještě slabě cítit moře. Mám odjakživa silně vyvinutý čich, což&nbsp;– jak všichni víme&nbsp;– má svá pro i&nbsp;proti. Pokud zrovna nežijete v&nbsp;rozkvetlém mandlovém háji a&nbsp;do práce jezdíte tak jako já narvaným metrem, je tahle dispozice rozhodně spíš nevýhodou. Možná lépe než druzí dokážete vychutnat vůni vína či květin, lépe než většina ostatních umíte ocenit rafinované složení drahého parfému (na drahých parfémech upřímně řečeno doslova <span class="MLP-znak-tucne-11b">ujíždím</span>…), ale zároveň i&nbsp;nadprůměrně <span class="MLP-znak-tucne-11b">trpíte</span>. I&nbsp;velmi slabý zápach, který ostatním připadá pouze <span class="MLP-znak-tucne-11b">nepříjemný</span> (pokud ho vůbec cítí), vás fyzicky doslova <span class="MLP-znak-tucne-11b">ničí</span>.</p>

    <p class="MLP-text">Ale to předbíhám.</p>

    <p class="MLP-text">Rickie se naštěstí rozhodl, že si půjde do hospody zahrát šipky, takže jsem mohla zavolat Ingrid a&nbsp;všechno jí vyklopit: Asi jsem se zamilovala! Do bezmála čtyřicetiletého chlapa!</p>

    <p class="MLP-text">Na druhé straně linky je ticho. Pochopím, že Ingrid mé nadšení nesdílí. Má pocit, říká po chvíli, že čtyřicet let už je <span class="MLP-znak-tucne-11b">vážně moc</span>.</p>

    <p class="MLP-text">„To jsem si <span class="MLP-znak-tucne-11b">taky</span> myslela…,“ pronesu bezmocně.</p>

    <p class="MLP-text">Později se mě Ingrid ptá, jestli si nechci jít večer někam zatancovat, abychom oslavily můj návrat&nbsp;– ale na to jsem po té dlouhé cestě příliš unavená.</p>

    <p class="MLP-text">„Dneska ne, nezlob se. Co zítra?“ navrhuju. „Když tak běž sama. Ale neudělej žádnou blbost…“</p>

    <p class="MLP-text">Vím, co říkám. Pokud jde o&nbsp;sex, měla přede mnou Ingrid vždycky náskok. Já jsem o&nbsp;panenství přišla v&nbsp;devatenácti, Ingrid v&nbsp;patnácti. Od té doby už zažila leccos. Ne všechno vyzkoušela dobrovolně&nbsp;– jednou ji jakýsi profesionální tanečník proti její vůli na půlku noci připoutal k&nbsp;posteli… Po zážitcích tohoto typu následuje zpravidla jeden plačtivý ranní telefonát (hádejte komu…) a&nbsp;potom zhruba třítýdenní celibát. Během něho se Ingrid přihlásí do jednoho nebo dvou vzdělávacích kurzů a&nbsp;na <span class="MLP-znak-tucne-11b">kick-box</span>. Když ji v&nbsp;tomto specifickém období navštívím doma, obvykle ji zastihnu, jak svýma krátkýma nohama zuřivě kope před sebe a&nbsp;vykřikuje, že všichni chlapi by zasloužili vykastrovat… Týden nato ale už opět sedí někde v&nbsp;kavárně v&nbsp;tričku na ramínka a&nbsp;dělá oči na zelenookého černovlasého kluka v&nbsp;kašmírovém svetru; ještě týž večer se s&nbsp;ním vyspí, zamiluje se do něj a&nbsp;po týdnu známosti mu v&nbsp;prodejně <span class="MLP-znak-tucne-11b">The Art of Living</span> zakoupí oranžové křeslo (což toho kluka samozřejmě vyděsí, okamžitě se stáhne a&nbsp;začne o&nbsp;Ingrid prohlašovat, že je tak trochu praštěná).</p>

    <p class="MLP-text">Což má ostatně pravdu.</p>

    <p class="MLP-uroven3-nadpis" id="toc_marker-3-3">3/</p>

    <p class="MLP-text-bez1radku">V&nbsp;pátek jsem ještě měla dovolenou. Mohla jsem klidně spát třeba až do jedenácti, ale místo toho jsem byla už od svítání vzhůru a&nbsp;pozorovala strop. Nemohla jsem se dočkat, až zapnu mobil&nbsp;– ale to jsem nemohla udělat dřív než v&nbsp;osm, aby to Rickiemu nebylo nápadné. Musela jsem mobil na noc vypnout, neboť jsem během dovolené zjistila, že Rickieho dokáže vzbudit i&nbsp;to jediné tichounké pípnutí, ohlašující příchod textové zprávy. Znáte to: v&nbsp;půl druhé v&nbsp;noci otevřete oči, protože si nejste jistá, jestli to píplo nebo ne (bojíte se samozřejmě obou variant)&nbsp;– a&nbsp;na protější zdi se zrádně odráží nazelenalý proužek displeje… Takže zrudnete (naštěstí je tma), zadržíte dech, opatrně se natáhnete k&nbsp;nočnímu stolku pro mobil a&nbsp;zprávu si co nejrychleji přečtete (samozřejmě tak, aby na ni váš přítel neviděl, kdyby byl náhodou vzhůru):</p>

    <p class="MLP-text">EXISTUJE NECO PRAZDNEJSIHO NEZ PRAZDNA NARUC?</p>

    <p class="MLP-text">Okamžitě zprávu vymažete, přestože vám to trhá srdce. Displej vzápětí zhasne, takže to jediné, co ve tmě hotelového pokoje nyní svítí, je bělmo vašeho tiše žárlícího přítele…</p>

    <p class="MLP-text">Myslím, milé sestry, že si to určitě dokážete představit&nbsp;– mobil přece dneska máme každá.</p>

    <p class="MLP-text">Vsadím se, že moc dobře víte, jaké takové jedno pípnutí dokáže vytvořit dusno.</p>

    <p class="MLP-uroven3-nadpis" id="toc_marker-3-4">4/</p>

    <p class="MLP-text-bez1radku">Nakonec jsem to stejně nevydržela. Ve čtvrt na osm jsem si nasadila brýle a&nbsp;vstala jsem z&nbsp;postele. Rickie spal&nbsp;– nebo předstíral, že spí. Mimochodem, brýle: nosím je už od třetí třídy, takže jsem si na ně dávno zvykla. Nemám z&nbsp;nich sebemenší mindrák. Já rovná se brýle, tak to vždycky bylo a&nbsp;bude. O&nbsp;kontaktních čočkách jsem nikdy neuvažovala&nbsp;– jednak se dneska dají sehnat opravdu slušivé brýle a&nbsp;za druhé si už z&nbsp;principu odmítám strkat prsty do očí… Připadá mi to vážně nechutné. Když vidím, jak si někdo stahuje spodní víčko a&nbsp;ukazuje celému světu svou rudou sliznici, je mi z&nbsp;toho pokaždé šoufl. Navíc přitom každý vypadá jako mentálně retardovaný idiot&nbsp;– všimli jste si někdy, jak se lidé při nasazování čoček <span class="MLP-znak-tucne-11b">tváří</span>?</p>

    <p class="MLP-text">No nic, jakmile jsem měla brýle na nose, šla jsem do kuchyně zapnout mobil, abych zjistila, jestli mi v&nbsp;noci nepřišla <span class="MLP-znak-tucne-11b">od někoho</span> nějaká textovka. Říkám <span class="MLP-znak-tucne-11b">od někoho</span>, ale samozřejmě mám na mysli hlavně Olivera. Kromě něj mi v&nbsp;noci píší už jenom máma a&nbsp;Ingrid. Se zprávami od mámy problém není, ty můžu dát Rickiemu kdykoliv přečíst (samozřejmě s&nbsp;výjimkou těch, v&nbsp;nichž se máma zmiňuje o&nbsp;něm&nbsp;– ha ha…).</p>

    <p class="MLP-text">Typická textovka od Ingrid přichází v&nbsp;časných ranních hodinách a&nbsp;zní: VSECHNY CHLAPY BY MELI VYKASTROVAT!</p>

    <p class="MLP-uroven3-nadpis" id="toc_marker-3-5">5/</p>

    <p class="MLP-text-bez1radku">Zapnutý mobil tiše pípne. Přijaté zprávy: 1, hlásí displej. Stisknu příslušné tlačítko: Oliver. Od Ingrid naštěstí nic, od mámy taky nic, což mě lehce znervózňuje&nbsp;– ale teď je tu především ta Oliverova zpráva. Číst? Ano!!!</p>

    <p class="MLP-text para-style-override-1">ZVU TE NA VECERI&nbsp;– V&nbsp;SEDM U&nbsp;NARODNIHO DIVADLA? O.</p>

    <p class="MLP-text">Moje myšlenky proběhnou v&nbsp;následujícím sledu:</p>

    <p class="MLP-text">1. Jsem šťastná!</p>

    <p class="MLP-text">2. Musím se přeobjednat u&nbsp;zubaře z&nbsp;pondělka na dnešek! (A&nbsp;klidně kvůli tomu přetrpím všechny jeho oplzlé poznámky!)</p>

    <p class="MLP-text">3. Musím se dostat ještě dopoledne ke kadeřnici!</p>

    <p class="MLP-text">4. Proč se máma neozývá?</p>

    <p class="MLP-text">5. Musím se oholit!</p>

    <p class="MLP-text">„Kdo ti píše?“ ozve se Rickie z&nbsp;ložnice.</p>

    <p class="MLP-text">Nenávidím ho! Jak mohl to pípnutí slyšet? Už přichází. Vymazat zprávu? Ano. Mažu zprávy. Tak dělej! Žádné přijaté zprávy. Uf. Rickie stojí přede mnou. Políbí mě na čelo (ví, že ještě nemám vyčištěné zuby) a&nbsp;podezíravě hledí na mobil v&nbsp;mé ruce.</p>

    <p class="MLP-text">„Máma,“ říkám chladnokrevně. „Pokud sežene letenku, přiletí už dneska večer.“</p>
  </div>
</body>
</html>
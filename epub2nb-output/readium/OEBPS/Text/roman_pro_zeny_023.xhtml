<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-19</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ">
  <div>
    <p class="MLP-uroven2-kapitola" id="toc_marker-21">KAPITOLA XVII</p>

    <p class="MLP-text-uprostred--I">Je Oliver alkoholik?&nbsp;– Dočasně zdvořilý Hubert&nbsp;– Na tuzemské afrodisiakální oleje se nelze spolehnout</p>

    <p class="MLP-uroven3-nadpis" id="toc_marker-21-1">1/</p>

    <p class="MLP-text-bez1radku">Začnu Oliverovo pití nenápadně sledovat.</p>

    <p class="MLP-text">Zda pije přes den, nevím. Z&nbsp;práce přichází až na výjimky střízlivý (ale je mi jasné, že dvě nebo tři skleničky na něm stejně nepoznám). Zůstaneme-li večer doma, vypije obvykle sedmičku vína; pokud piju s&nbsp;ním, otevře často druhou láhev. V&nbsp;restauraci si z&nbsp;úsporných důvodů objednáváme jen jednu, ale Oliverův vypitý díl je samozřejmě větší než můj, a&nbsp;navíc si před jídlem i&nbsp;po jídle dává ještě fernet.</p>

    <p class="MLP-text">Tak nevím.</p>

    <p class="MLP-text">Jednoho večera ho <span class="MLP-znak-tucne-11b">škádlivě</span> vyzvu, abychom si v&nbsp;posledním čísle Cosmopolitanu společně vyplnili test <span class="MLP-znak-tucne-11b">Jste alkoholik</span>? Oliverovi se nechce. Je to prý ztráta času, může mi přesně říct, co mu vyjde.</p>

    <p class="MLP-text">„Ano?“ říkám neutrálně. „A&nbsp;co?“</p>

    <p class="MLP-text">S&nbsp;úsměvem poklepe tužkou na druhé nejhorší závěrečné hodnocení.</p>

    <p class="MLP-text">„Toto,“ říká klidně.</p>

    <p class="MLP-text">Mlčky se odhadujeme pohledem.</p>

    <p class="MLP-text">„Přesto bych chtěla, abys to vyplnil,“ říkám.</p>

    <p class="MLP-text">„Ale proč?“ nechápe. „Co <span class="MLP-znak-tucne-11b">novýho</span> se chceš dozvědět?“</p>

    <p class="MLP-text">„Udělej to pro mě.“</p>

    <p class="MLP-text">Oliver rezignovaně pokrčí rameny. Tak dobrá, vyplní ten dotazník, ale pouze za podmínky, že si k&nbsp;tomu otevřeme sedmičku vína&nbsp;– aby to prý bylo stylové.</p>

    <p class="MLP-text">„Dobře,“ souhlasím váhavě.</p>

    <p class="MLP-text">Moje obavy, že nebude odpovídat po pravdě, se záhy ukáží jako zcela bezpředmětné.</p>

    <p class="MLP-text--I">Pijete alkohol:</p>

    <p class="MLP-text--I">a) méně než čtyřikrát měsíčně</p>

    <p class="MLP-text--I">b) více než čtyřikrát měsíčně</p>

    <p class="MLP-text--I">c) prakticky obden</p>

    <p class="MLP-text--I">d) každý den.</p>

    <p class="MLP-text">„Dé je správně,“ říká Oliver vesele. S&nbsp;mrazivou upřímností zaškrtne příslušné okénko a&nbsp;s&nbsp;chutí se napije vína.</p>

    <p class="MLP-text">Když skončí, zděšeně mu nahlížím přes rameno: jeho průměrná týdenní spotřeba činí pět litrů vína plus dvanáct jednotek tvrdého alkoholu.</p>

    <p class="MLP-text">„Kolik je jedna <span class="MLP-znak-tucne-11b">jednotka</span> tvrdého alkoholu?“ ptám se.</p>

    <p class="MLP-text">„Jeden malej panák,“ říká Oliver. „Klid, zlato.“</p>

    <p class="MLP-text">Výsledek je přesně takový, jaký předpovídal: podle součtu bodů je <span class="MLP-znak-kurziva-11b">lehký až středně těžký alkoholik</span>. Měl by prý <span class="MLP-znak-kurziva-11b">zvážit svůj životní styl, jakož i&nbsp;možnost případné protialkoholní léčby</span>.</p>

    <p class="MLP-text">„Neříkal jsem to?“ usmívá se Oliver spokojeně. Chce, abych si s&nbsp;ním připila na jeho úspěšný odhad.</p>

    <p class="MLP-text">Tak to udělám.</p>

    <p class="MLP-uroven3-nadpis" id="toc_marker-21-2">2/</p>

    <p class="MLP-text-bez1radku">Uvědomuju si, že naše večery ve městě se v&nbsp;poslední době omezují jen na pobyt v&nbsp;restauracích. Začnu se proto snažit, abychom víc chodili do kina a&nbsp;do divadla, jenže Oliver po představení pokaždé navrhuje, abychom ještě někam zašli na víno&nbsp;– a&nbsp;já jeho naléhání většinou ustoupím.</p>

    <p class="MLP-text">Už mi to taky chutná?</p>

    <p class="MLP-text">Poslední večer před máminým příletem z&nbsp;Ameriky se po kině zastavíme v&nbsp;Blatničce, kde k&nbsp;mému překvapení narazíme na Ingrid s&nbsp;Hubertem. Ingrid sedí Hubertovi na klíně a&nbsp;komíhá svýma krátkýma nohama; jakmile nás spatří, pohyb ustane.</p>

    <p class="MLP-text">„Ahoj Huberte!“ jásá Oliver. „No ahoj Ingrid!“</p>

    <p class="MLP-text">„No ahoj,“ říká Ingrid rozpačitě (vůbec se jí nedivím). „Kde se tu berete?“</p>

    <p class="MLP-text">„Nazdar,“ pozdravím je odměřeně.</p>

    <p class="MLP-text">Hubert je koneckonců ženatý.</p>

    <p class="MLP-text">„Ahoj Lauro! Moc rád tě vidím. Vypadáš <span class="MLP-znak-tucne-11b">úžasně</span>, vážně!“ paroduje Hubert můj nedávný požadavek na elementární lidskou zdvořilost. „Jak se vůbec <span class="MLP-znak-tucne-11b">máš</span>? Promiň, zapomněl jsem vás představit&nbsp;– ale s&nbsp;Ingrid se vlastně znáš, že?“</p>

    <p class="MLP-text">„Polib si šos, Huberte,“ říkám s&nbsp;úsměvem.</p>

    <p class="MLP-text">„Ale no tak, Lauro… Pojď a&nbsp;posaď se přece,“ vstává a&nbsp;dvorně mi odsouvá židli. „Prosím. Co si dáš k&nbsp;pití? Červené, nebo bílé? Jestli ti smím poradit, mají tu naprosto úžasné sylvánské zelené… Ale proboha počkej&nbsp;– jedlas vůbec něco? Nemáš prokristapána <span class="MLP-znak-tucne-11b">hlad</span>?“</p>

    <p class="MLP-text">Ukážu mu zdvižený prostředníček, ale v&nbsp;průběhu večera nicméně musím konstatovat, že onen kritický výstup mému vztahu s&nbsp;Hubertem prospěl. Už si mě nedovolí ignorovat, tu a&nbsp;tam mě pustí ke slovu, a&nbsp;dokonce občas poslouchá, co říkám.</p>

    <p class="MLP-text">Oliver září nadšením a&nbsp;hladí mi hřbet dlaně.</p>

    <p class="MLP-text">Tisknu se k&nbsp;jeho rameni a&nbsp;těším se do postele.</p>

    <p class="MLP-uroven3-nadpis" id="toc_marker-21-3">3/</p>

    <p class="MLP-text-bez1radku">Doma nám přichystám romantickou noční koupel: napustím plnou vanu horké vody, přidám pěnu a&nbsp;afrodisiakální aromatický olej a&nbsp;po celé koupelně rozmístím hořící svíčky. Přinesu přehrávač, pustím hudbu a&nbsp;potom se vzájemně svlékáme. Když jsme nazí, přidržíme se jeden druhého a&nbsp;vstupujeme opatrně do vany&nbsp;– voda je tak horká, až tajíme dech. Zvolna si sedáme, naše těla o&nbsp;sebe hladce kloužou. Konečně sedíme. Pěna tiše praská, zrcadlo je zamžené, plamínky svíček vytvářejí chvějivé stíny.</p>

    <p class="MLP-text">„You are so beautiful…,“ zpívá Joe Cocker.</p>

    <p class="MLP-text"><span>Hladím Oliverovi mokrá prsa. Jazykem ochutnávám pěnu na jeho chloupcích. Jsem vzrušená, chtěla bych se milovat. Oliver se předkloní, líbám ho. Všimnu si, že Oliverova pravá ruka se pod vodou pohybuje. Jeho tvář se nakrátko stáhne bolestí.</span></p>

    <p class="MLP-text">„Co je?“ ptám se zaraženě.</p>

    <p class="MLP-text">„Nic,“ říká. „Vydloub jsem si kuří voko…“</p>

    <p class="MLP-text">Dokonce mi ho <span class="MLP-znak-tucne-11b">ukáže</span>.</p>

    <p class="MLP-text">S&nbsp;odporem odvracím hlavu. <span class="MLP-znak-tucne-11b">Čeští muži</span>, pomyslím si. Máma má pravdu.</p>

    <p class="MLP-text">Oliver se marně pokouší svou neomalenost napravit; jdu uraženě spát, otočím se k&nbsp;němu zády a&nbsp;ihned usnu.</p>
  </div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>roman_pro_zeny-1</title>
  <link href="../Styles/roman_pro__idstyles.css" rel="stylesheet" type="text/css"/>
</head>

<body id="roman_pro_zeny" xml:lang="cs-CZ" xmlns:xml="http://www.w3.org/XML/1998/namespace">
<div>

    <p class="MLP-titulka-autor para-style-override-1"></p>

    <p class="MLP-dopis-podpis--I">Praha 20. prosince 1999</p>

    <p class="MLP-uroven2-kapitola-dopis" id="toc_marker-1">Drahá Lauro,</p>

    <p class="MLP-dopis--I">jediné, co mi po Tobě zbylo, jsou vzpomínky. Když to takhle napíšu, zní to jako text nějakého hloupého amerického hitu, kterým jsme se spolu občas vysmívali&nbsp;– a&nbsp;najednou je pro mě v&nbsp;tom klišé hluboká pravda. Celé hodiny, celé dny na Tebe vzpomínám&nbsp;– v&nbsp;práci, v&nbsp;autě, doma, v&nbsp;čekárně u&nbsp;doktora Z.&nbsp;– všude. Vzpomínám, a&nbsp;kdykoliv se mi podaří objevit v&nbsp;paměti nějaký nový obrázek nebo třeba jenom nový detail, úplně mě to nadchne&nbsp;–&nbsp;a&nbsp;hned vzápětí „sejme“. Ty se budeš určitě smát, ale já si detailně vybavuji i&nbsp;zdánlivé hlouposti&nbsp;– třeba ten téměř obřadný způsob, jakým jsi u&nbsp;mne doma zalévala květiny, nebo ten přehnaně vyděšený, neodolatelně komický obličej, který pokaždé děláš, když si strkáš do ucha čisticí tyčinku… Směšné, co? Nebo ta nedělní rána, když ses probudila v&nbsp;báječné náladě a&nbsp;rozhodla ses, že nám usmažíš k&nbsp;snídani vajíčka nebo čerstvé lívance&nbsp;– úplně Tě vidím, jak stojíš bosá v&nbsp;kuchyni před sporákem a&nbsp;na jednom z&nbsp;mých bílých bavlněných triček, ve kterých jsi spávala, máš jako obvykle zelené skvrny od Tvé oblíbené mentolové zubní pasty.</p>

    <p class="MLP-dopis--I">Lásko, v&nbsp;prosinci jsem Ti poslal celkem tři dopisy, ale Ty jsi ani jeden z&nbsp;nich neotevřela. Když jsem Ti takhle jednoho ponurého prosincového večera psal, z&nbsp;ničeho nic jsem si představil, jak cestou z&nbsp;práce zamyšleně stojíš ve vagonu metra&nbsp;– a&nbsp;dostal jsem nápad oslovit Tě tímto neobvyklým způsobem. Vsadil bych se, že jsi nad slovem <span class="MLP-znak-tucna-kurziva-11b">nápad</span> právě opovržlivě pohnula koutky svých hezkých úst a&nbsp;možná i&nbsp;na vteřinu či dvě jakoby rezignovaně přivřela oči, jako jsi to dělávala nad mými podobně pošetilými nápady&nbsp;– například když jsem Ti tenkrát na naší první dovolené v&nbsp;Chorvatsku navrhl, abychom si za všechny zbylé peníze koupili náhrobní desku z&nbsp;toho nádherného hvarského pískovce (doktor Z. říká, že jsem se zřejmě už tehdy o&nbsp;Tvou lásku bál a&nbsp;podvědomě jsem potřeboval nějakou hmatatelnou pojistku, že mě nikdy neopustíš…). Ale zpátky k&nbsp;tomu mému nápadu: koupím si na celý půlrok tyhle reklamní plochy, říkal jsem si, a&nbsp;oslovím Tě veřejně, přede všemi… Okamžitě jsem té myšlence propadl. Šest milostných dopisů namísto stupidních reklam na koberce nebo rostlinné oleje! Vzrušeně jsem přecházel po své garsoniéře (jistě si ji umíš vybavit, s&nbsp;žádným nábytkem jsem po Tvém odchodu nehýbal) a&nbsp;představoval jsem si okamžik, kdy si mojí „reklamy“ poprvé všimneš: jak zvědavě přistoupíš blíž, jak se nechápavě začteš a&nbsp;jak přitom nepatrně nakrčíš nos a&nbsp;mezi Tvým obočím se objeví ta známá, milá, něžná vráska… A&nbsp;snad tisíckrát jsem si samozřejmě představoval onu vteřinu, kdy náhle neomylně pochopíš, že text je adresován Tobě&nbsp;– polekaně zatajíš dech, lehce zrudneš a&nbsp;možná i&nbsp;maličko poodstoupíš a&nbsp;opatrně se rozhlédneš, jako kdyby Tě některý ze spolucestujících mohl usvědčit, že adresátkou dopisu jsi právě Ty… A&nbsp;hned vzápětí začneš předstírat lhostejnost, maximálně jakýsi lehce pobavený zájem…</p>

    <p class="MLP-dopis--I">Lásko, mohu Ti psát jen jednou měsíčně a&nbsp;na každý dopis mám navíc jen těchto zhruba šedesát řádek, a&nbsp;tak mě doslova mučí, že musím šetřit každým slovem, což pochopitelně ne­umím. Zatím doufám jen v&nbsp;jedno: že stále ještě jezdíš do redakce metrem a&nbsp;že dříve či později na můj dopis narazíš&nbsp;– vidíš, jak směšně malé mohou být největší lidské naděje?</p>

    <p class="MLP-dopis--I">Líbám Tě vroucně (vroucně je možná trapně knižní slovo, ale neumím najít žádné výstižnější).</p>

    <p class="MLP-dopis-podpis--I">Oliver</p>
  </div>
</body>
</html>